                                                    Remissvar
                                                    Datum: 2024-04-17
                                                    Dnr: LNU-2024/162
                                                    Ert dnr: S2024/00085




Remissyttrande avseende betänkandet
Narkotikautredningen - Vi kan bättre!
Kunskapsbaserad narkotikapolitik med liv
och hälsa i fokus (SOU 2023:62)
Sammanfattning av utredning
Utredningen för fram en mängd förslag som sammantagna, om de realiseras, kan
minska de skador och den dödlighet som droganvändning kan föra med sig. En
huvudlinje i utredningen bygger på att människor som använder narkotika är
människor som andra och därför bör erbjudas förbättrade möjligheter att leva sina
liv på bästa möjliga sätt. Den bygger på omfattande nationell och internationell
forskning samt kommunikation med olika brukarorganisationer där det finns
människor som utifrån egna erfarenheter av intensivt droganvändande och beroende
har samlat på sig värdefulla kunskaper. Dessutom har utvärderingen tagit in
kunskaper från olika myndigheter och organisationer inom välfärdssystemen.

Linnéuniversitetets kommentarer
Utredningen betonar genomgående hur viktigt det är att utgå från ett humanistiskt
perspektiv då människor som använder det som klassificeras som narkotika i stor
omfattning har stämplats och stigmatiserats som mindre värda än andra människor
och i den bemärkelsen som mindre sörjbara. Men dessa människor borde tillskrivas
lika värde som andra. Och som en konsekvens av det borde tillgång till de verktyg
med vars hjälp deras liv kan skyddas vara mer tillgängliga än nu och mindre
förknippade med stigmatisering. Nedan följer några exempel på vad som kan ses
som skadeförebyggande åtgärder som i utredningen tas upp som viktiga att göra mer
tillgängliga:

Tillgång till Naloxon, ett preparat som kan häva opioidöverdoser, bör vara mer
utbredd än vad det är idag. En utvidgad tillgång räddar inte bara liv, utan är också en
symbolisk markör för att vi värnar om människors liv. Preparatet borde vara
lättillgängligt för den enskilde opiodanvändaren, men också för människor i hens
nätverk. Ett välmotiverat och viktigt förslag.

Det är välbelagt i forskning att ökad tillgänglighet av sprutbyte och av
injektionsredskap är gynnsamt för den enskildes hälsa. För att förhindra sjukdomar
är detta ett mycket viktigt förslag, men också för att sprutbyten skapar kontaktytor
med människor som lever med ett intensivt opioidanvändande. Således mycket
välmotiverat.




                                                                                  1 (3)
Läkemedelsassisterad behandling ses i utredningen som mycket viktig för att
personer med opioidberoende ska ges möjlighet att få förutsättningar för att skapa
sig ett liv med utbildning, jobb, boende, familj och ekonomi och inte av
beroendeskäl behöva involvera sig i illegala ekonomier för att försörja sig och få tag
på preparat utanför sjukvårdens kontroll. Utredningen betonar också att denna
behandling borde utformas så att den enskilde inte upplever bestraffning om hen
exempelvis vid urinprov har ett otillåtet preparat i kroppen (förutom de preparat som
används i behandlingen). Att ha andra preparat i kroppen kan snarare ses som en
konsekvens av beroendesjukdomen och inget som borde föranleda avstängning och
att återigen tvingas ut i en osäker tillvaro där hälsa och liv hotas. En alltför stark
fokus på disciplinering och bestraffning av den enskilda bidrar till att hen ses som
ett objekt snarare än en tänkande, reflekterande och kännande människa som
försöker skapa sin framtid så bra hen kan. Således är det mycket viktiga och
välmotiverade förslag i utredningen.

Till det ovan kan också läggas utvärderingens betoning på brukarmedverkan i vård
och behandling, att denna också bidrar till ett ökat mänskligt värde för den enskilda
narkotikaerfarna.

Att arbeta skadereducerande har ett mycket gott stöd i forskningen. I konsekvens
med fokus på skadereducering ger utredningen förslaget att regeringen prövar
möjligheten att ändra det nationella målet om att skapa ”ett drogfritt samhälle” till
att skapa en vision om ett samhälle med ”minskade skador av droger”. Det är ett
förslag, som, om det blir verklighet, skulle skapa en större realism i arbetet mot
droganvändandet och dess konsekvenser. Det skulle också innebära mindre
stigmatisering av människor.

Sett till den breda socialpolitiska dimensionen är det av stor vikt med insatser såsom
”Bostad först”, av det skälet att ett eget boende kan utgöra en viktig grund för att
leva ett så bra liv som möjligt. Med mindre fokus på absolut drogfrihet för att
”förtjäna sitt boende” är det, som utredningen föreslår, av stor vikt att olika typer av
”lågtröskelboenden” erbjuds människor över hela landet.

En sak som kunde ha fördjupats i utvärdering är konsekvenserna av att bestraffa
drogvändare för ringa narkotikabrott, utan att straff knyts till erbjudande om vård
eller kontakt med lämplig professionell, såsom socionom eller psykolog. Det
handlar då om att skapa en relation och därmed möjligheten att djupare på ett
djupare plan komma till insikt om hur droganvändandet kan förstås. Bötesstraff
bidrar dessutom till att göra det svårare för en individ att ”komma igen” och skapa
sig ett mer integrerat liv.

Utvärderingar tar upp Maria Ungdom-mottagningar, som ett gott exempel, som
visar värdet av att med hjälp av socionomer, sjuksköterskor och läkare, utveckla ett
relationellt socialt arbete som fungerar och som förbättrar unga människors hälsa
och framtid. Den typen av arbete, där professionella möter de unga, är icke
konfrontativ, vilket innebär att professionella försöker utforska och lyssna in den
ungas livssituation. Utvärderingen föreslår att det ges stimulansmedel för att
utveckla liknande mottagningar i flera svenska städer. Detta är fullt rimligt och
skulle innebära att fler unga får det stöd de behöver. Till saken hör att, såsom
utvärderingen konstaterar, till varje pris förhindra att unga ”stöts ut” från skola, och

                                                                                    2 (3)
en välbeställd framtid genom att exempelvis stängas av från skolan, utan att
erbjudas adekvat stöd. Detta kan innebära att den unga som ertappas med en mindre
mängd droger börjar se sig själv som en problematisk individ och söker sig till andra
som känner likadant. Den vägen in i drogande och kriminalitet är klassisk och långt
ifrån ovanlig. Utvärderingen pekar också på att det alltför repressiva stöter bort
snarare än att det inkluderar människor.

Något som endast berörs i liten utsträckning i utvärderingen är droganvändning i
stigmatiserade utsatta bostadsområden. Forskning visar att det där finns en
överrepresentation unga som går vidare mot en mer intensiv droganvändning än i
välbeställda områden. I Malmö finns en (i positiv bemärkelse) omskriven
frivilligorganisation som heter Helamalmö i huvudsak baserad i
miljonprogramsområdet Nydala och som jobbar med att unga i området vid sidan av
skolan ska få meningsfull sysselsättning och en känsla av stolthet över att bo i
Nydala. En mängd aktiviteter anordnas tillsammans med de unga, såsom dans,
boxning, konst och dataproduktion. En viktig influens i detta arbete är den
brasilianske pedagogen Paulo Freire, som skapade ett socialt arbete där utsatta
människors hopp gjordes till handling, vilket i sin tur stärkte hoppet. Genom att
stimulera denna typ av arbeten i ”förorterna” kan man alltså bidra till hopp inför
framtiden. Det är av stor vikt att denna typ av organisationer ges ekonomiskt stöd.

I det stora hela är utvärderingen ytterst genomarbetad av kloka människor som sätter
det mänskliga värdet högre än repressiva åtgärder, ökad kontroll, ökad inlåsning och
de stigmatiseringsprocesser som härvid genereras. Det vore önskvärt att regeringen
tar till sig utvärderarnas viktiga rekommendationer och förslag för att skapa ett
samhälle där narkotikans skadeverkningar minskar, såväl kort- som långsiktigt, och
bidrar till både mer harmoniska och längre liv.


Yttrandet har beretts av professor Philip Lalander vid institutionen för socialt
arbete, fakulteten för samhällsvetenskap.




                                                                                   3 (3)
