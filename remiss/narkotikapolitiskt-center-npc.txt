                                                         Mottagare
                                                         Socialdepartementet
                                                         Enheten för hälsa och civilsamhälle,
                                                         Folkhälsa, tandvård, psykisk hälsa och
                                                         psykiatri.
                                                         s.remissvar@regeringskansliet.se
                                                         (s.hc@regeringskansliet.se)

                                                         Ert diarienummer: S2024/00085



Remissvar: Narkotikautredningen – Vi kan bättre! Kunskapsbaserad
narkotikapolitik med liv och hälsa i fokus
Narkotikapolitiskt Center, NPC, har inbjudits att lämna remissvar till ovanstående utredning. Vi
är en nätverksbaserad och tankesmedjeliknande verksamhet med 17 medlemsorganisationer
som genom analys, debatt och folkbildning bidrar till en human, restriktiv narkotikapolitik. Vi har
tagit del av förslaget och lämnar härmed våra kommentarer.



Stockholm 22 april 2024



Peter Moilanen

Chef för Narkotikapolitiskt Center



Sammanfattning
Narkotikautredningen har lämnat en gedigen utredning som ger mycket fakta och statistik som
bygger nödvändig kunskap inom narkotikapolitiken. Inte minst konstaterandet att den inom
alkoholpolitiken erkända totalkonsumtionsmodellen även torde gå att tillämpa inom
narkotikapolitiken. Den lägger också nödvändiga förslag för att förstärka det förebyggande
arbetet, insatser mot dödlighet samt utbyggnad av Naloxon, sprutbyten och LARO. Däremot
upplever vi utredningen som alltför passiv utifrån dess syfte, och att dess stora fokus på
skadereducering riskerar att skapa en slagsida inom narkotikapolitiken.

Anledningen till att utredningen tillsattes var att se till att narkotikapolitiken är förenlig med
kraven på evidensbaserad vård, beprövad erfarenhet och skademinimering samt att den
utvecklas och anpassas till nutidens och framtidens utmaningar. Vi ser tyvärr att ett antal delar
saknas: Den ekonomiska kompensation som utredningen föreslår för det förebyggande
programmet är inte ens i paritet med den minskning i nationella anslag för ANDTS som skett de
senaste tio åren. Lagförslag om förebyggande arbete har övervägts men föreslås ej, inte heller
någon generisk narkotikaklassning av nya psykoaktiva substanser. Åtgärder för att minska
tillgängligheten inom det förebyggande arbetet saknas. Det saknas förslag inom
narkotikarelaterad dödlighet som kan minska dödlighet inom suicid, men också hur
rättsväsende, tillgänglighetsbegränsningar och förebyggande kan bidra till en minskad dödlighet.
Vi saknar även förslag för en hållbar vårdkedja, inkluderat satsningar på vård och behandling
med fokus på återhämtning/ recovery där civilsamhället är och kan vara en viktig aktör. Som
helhet blir det en alltför passiv utredning som inte är tillräckligt rustad elleranpassad för
nutidens och framtidens utmaningar.

Däremot finns många förslag och mycket skrivet om att bygga ut skadereducering för den
enskilde individen. Förslagen om utbyggnad av Naloxon, sprutbyte och LARO är lovvärda och
nödvändiga liksom definitionen av skadereducering – men resonemangen om brukarrum, drug
checkning och förslaget om att ändra nuvarande mål om ett narkotikafritt samhälle riskerar att
skapa en slagsida i narkotikapolitiken. Detta gäller inte minst om man samtidigt minskar det
förebyggande arbetet, flyttar fokus från en hållbar vårdkedja med drogfrihet som mål till
skadereducering och inte genomför nödvändiga åtgärder för att minska dödligheten.
Narkotikapolitiken behöver vara balanserad men riskerar med det förslag som ligger att bli det
motsatta.

Utredningen har också valt att ge avsevärt utrymme till en diskussion kring en generell
avkriminalisering, något som skulle riskera att öka bruket av narkotika i Sverige och minska
möjligheterna till tidig upptäckt. Utredaren har också valt att lägga fokus på åtgärder som drug
checking och brukarrum – trots att utredningen själv visar att evidensläget är oklart.

Slutligen menar vi att det behövs justeringar i kriminaliseringens konsekvenser för att ge bättre
förutsättningar till vård och behandling eller annat stöd där förslag på smartare påföljder och
god samaritlag skulle behöva utredas. Förslaget till rapporteftergift som utredningen föreslår är
lovvärt, i alla fall om det kombineras med sådana insatser, men det behövs troligen utredas mer
med påverkan på straffrätten. Där blir straffrättsutredningen intressant att följa.



Övergripande (utifrån avsnitt 2.3)
Begreppet ”skadligt bruk och beroende”

Vi motsätter oss att begreppet ”skadligt bruk eller beroende” ska användas.

Anledningen till det är att ett utpekande av skadligt bruk kan leda tanken till att det finns ett icke
skadligt bruk. Något som till exempel inte stämmer för alkohol där redan det första glaset vin
ökar risken för vissa cancerformer. Vad gäller narkotika är sambandet med skador från första
användningen inte lika klarlagt gällande den individuella hälsan. Detta då
narkotikakonsumtionen i ett globalt perspektiv är relativt låg jämfört med alkohol samt att
forskningen varit bristfällig och av lägre kvalitet. Det kan alltså mycket väl existera ett
motsvarande samband utan att det kunnat visas. Å andra sidan kan bruk av narkotika leda till
andra skador på närstående och situationsrelaterade händelser som vid trafik och graviditet.

Däremot finns ett behov av att finna nya ord då språk har betydelse och gamla begrepp som
”missbrukare” och även ”missbruk” kan upplevas som stigmatiserande. Begreppen ”beroende”
och ”personer med beroende” är däremot bra begrepp.

”Skadligt bruk och beroende” kommer från diagnosmanualer inom hälso- och sjukvården, men
blir ändå ett vanskligt begrepp. Dels används begreppet ”substanssyndrom” inom
diagnosmanualen DSM-V, dels ändras begreppen här från tid till annan (nu senast i övergången
från DSM-IV till DSM-V, samtidigt som DSM-VI är på gång). Att förlita lagtext på en föränderlig
variabel riskerar att skapa begrepp som är förlegade om några år.
Språkets betydelse har kommit att diskuteras och det finns en ökad förståelse att förändra till
mindre stigmatiserande begrepp. Socialtjänstutredningen föreslår ett annat begrepp än
Samsjuklighetsutredningen. Det finns med andra ord en möjlighet just nu att etablera nya
begrepp. Däremot finns en poäng i att etablera ett tydligt begrepp som inte behöver förändras
om några år.

Ett sådant begrepp är till exempel ”högriskanvändande” eller ”högriskbruk”, som tar sin
utgångspunkt i att all användning av alkohol och andra droger innebär risker, men att risken kan
vara lägre eller högre. Att använda narkotika mycket och ofta innebär högre risk och så kan även
sägas utifrån andra risk- och skyddsfaktorer.


Konkret förslag är ”högriskanvändande och beroende”.



Kommentarer analysdelen innan förslag
Det är bra att utredningen utgår från att den så kallade totalkonsumtionsmodellen torde vara
tillämplig även på narkotikaområdet, även om de inte specifikt utrett frågan. Den har tidigare
visat sig fungera på alkoholområdet och utifrån ett folkhälsoperspektiv torde den fungera på fler
fält.
Det är noterbart att Sverige har låg narkotikaanvändning i ett internationellt perspektiv, inte
minst vad gäller användningen av cannabis, ungdomars användande av narkotika samt den
andel av befolkningen som använt narkotika senaste året eller 30 dagarna. Dock är det
angeläget att minska detta.

Vi noterar också att utredningens mätning av antalet med skadligt bruk och beroende visar på
oförändrat antal på befolkningsnivå de senaste 15 åren, även om det ökar något bland unga.
Folkhälsomyndigheten har i sin mätning till och med noterat en nedgång från cirka 80 000
personer till 70 000 personer under sin mätperiod. Däremot är det illavarslande att Sverige
under decennier systematiskt underrapporterat antalet med beroende samt att antalet inte gått
ner ytterligare.

Sammanfattningsvis visar utredningen att konsumtionen och antalet med beroende inte ökat
nämnvärt den senaste 15-årsperioden trots en mer liberal syn (även om en majoritet fortfarande
är restriktiva) och delar av en omvärld som liberaliserar.



Förslag och bedömningar

14 Förslag för att stärka förutsättningarna för narkotikaförebyggande arbete
Utredningens slutsats att “Så få som möjligt ska börja använda narkotika, och de som har gjort
det ska förmås sluta innan ett beroende har utvecklats” är bra och bör genomsyra det
förebyggande arbetet. De förslag som utredningen de facto lägger är i sig bra. Däremot menar vi
att ett antal förslag borde vara än mer offensiva. Utredningen pekar på att strukturen för det
förebyggande arbetet i Sverige – med läns- och kommunsamordnare – i grunden är bra och
viktig, men att resurserna och insatserna minskat över åren. Dessa behöver tvärtom öka.
Från NPC har vi genomfört en enkät till ett antal skolor på grund- och gymnasienivå och den
visar att de flesta skolor har en ANDTS-policy men att de saknar såväl resurser som kompetens i
frågan – något som bör spegla förslagen.

Utredningen föreslår (14.3.2 Ett nationellt stöd för förvaltning av metoder och arbetssätt bör
testas) att Folkhälsomyndighetens tidigare förslag om en pilotverksamhet för att bygga upp ett
nationellt kompetenscenter för förebyggande arbete ska genomföras, vilket är bra. Det samma
gäller satsningen på metoden ”Krogar mot knark” samt förebyggande program för unga.

Däremot är förslagen kring förebyggande för passiva i förhållande till behoven. Årsarbetstiden
för samordnare inom ANDTS har i princip halverats de senaste tio åren och resurserna för
regionerna och kommunerna har minskat och fortsätter utmanas kommande år. I FHMs rapport
”Den svenska narkotikasituationen 2023” konstateras att ”förutsättningarna för ett kvalitativt
narkotikaförebyggande arbete har försämrats, trots att utvecklingen vid det här laget borde ha
varit det motsatta. Här föreslår utredningen 42-44 miljoner kronor extra per år i fem år för att
främst genomföra föreslaget förebyggarprogram, vilket är långt ifrån tillräckligt. Så sent som
2018 fanns nationellt 100 miljoner kronor mer i statens budget för ANDTS-förebyggande arbete
än dagens budget för detsamma, och går vi ytterligare tio år tillbaka i tiden fanns 200 miljoner
kronor mer än idag – så åtminstone en återgång till samma nivå hade varit önskvärd. 42-44
miljoner kronor kommer inte att göra den skillnad som behövs.

Om vi ska rusta för en narkotikapolitik för framtiden behövs dock mer än så.
Akademikerförbundet SSR föreslog inför senaste valet 10 000 fler förebyggare och tio miljarder
kronor till förebyggande arbete. Utredningen konstaterar själva att samhällskostnaderna för
narkotikarelaterade problem i Sverige beräknas vara ungefär 100 gånger större än vad vi idag
investerar i det narkotikaförebyggande arbetet. Argumenten för ett rejält resurstillskott till det
förebyggande arbetet är minst sagt goda.

I utredningen saknas till stor del tillgångsbegränsande insatser, även om de är en förutsättning
för att bedriva ett framgångsrikt förebyggande arbete. Både efterfrågan och utbud behöver
förebyggas.



Instämmer i förslag och bedömningar men med följande undantag och reflektioner:

14.2 Kommunerna bör i ökad grad samordna det förebyggande arbetet mellan olika sektorer
I direktivet framgår ”Föreslå vilka insatser som bör vidtas på nationell, regional och lokal nivå för
att stärka det narkotikaförebyggande arbetet i Sverige.” Här hade vi gärna sett ett utrett förslag
om lagstiftning för ANDTS-förebyggande arbete på kommunal nivå. I utredningen framgår att där
“har vi övervägt att föreslå lagstiftning”, men avstått bland annat då andra lagstiftningar inom
delvis andra områden nyligen trätt i kraft eller kommer att träda i kraft. Detta är inte tillräckligt
med tanke på att narkotikautredningen ska komma med förslag så att den utvecklas och
anpassas till nutidens och framtidens utmaningar samt stärka det narkotikaförebyggande
arbetet.

14.5.2 Skolverket bör få i uppdrag att ta fram stöd för skolans hälsofrämjande och
narkotikaförebyggande arbete
Då Skolverket inte är den myndighet med störst kompetens inom metoder för ett
narkotikaförebyggande arbete bör detta uppdrag gå till det planerade nationella
kompetenscentret för förebyggande arbete. Bedömningen bör då bli att ”Regeringen bör ge det
nationella kompetenscentret för förebyggande arbete i uppdrag att i samverkan med
Folkhälsomyndigheten och Skolverket ta fram en vägledning…”.

14.5.3 Satsningarna på att begränsa tillgängligheten till narkotika bör fortsätta
Förebyggande insatser består av tillgång och efterfrågan, och i utredningen framgår här att ”När
det kommer till lagliga substanser som alkohol och tobak så är en av de viktigaste förebyggande
åtgärderna att minska tillgängligheten. Svensk narkotikapolitik bygger på att både begränsa
tillgång och efterfrågan till narkotika…”. Så långt allt gott. Däremot föreslår utredningen i princip
enbart förslag som berör nya postlagen när det kommer till åtgärder på tillgångssidan (samt
metoden Krogar mot Knark). Det bidrar till ett passivt förhållningssätt gentemot förebyggande
arbete, en försämrad balans inom de olika narkotikapolitiska åtgärderna samt att utredningen
inte kommit med tillräckliga förslag för en utveckling och anpassning till nutidens och
framtidens utmaningar. Detta är en brist där regeringen bör överväga att tillsätta en utredning
som tittar på tillgänglighetsbegränsningar i syfte att bedriva ett effektivt narkotikaförebyggande
arbete.

14.5.4 Folkhälsomyndigheten bör få i uppdrag att följa upp arbetet mot
narkotikaanvändningen inom nöjesmiljöer
Instämmer, men vi vill understryka att regeringen inte ”bör överväga” utan ”ska” komplettera
uppdraget med metoden ”Krogar mot Knark”.

14.5.5 Satsningar på att skapa meningsfull fritid och sysselsättning för barn och unga
Instämmer, men noterar att utredningen här enbart lyfter en beståndsdel i den framgångsrika
Islandsmodellen, nämligen strukturerad, organiserad fritid. För att modellen ska bli
framgångsrik arbetar de även med tid för föräldrar att vara med sina barn samt incitament till att
barn inte är ute sent på kvällarna/ nattetid. Här finns en fungerande metod som vi gärna sett mer
utredning kring och huruvida delar av den skulle kunna implementeras i svenskt ANDTS-
förebyggande arbete.

14.6 Folkhälsomyndigheten ska få i uppdrag att förmedla kunskap om narkotika och
hälsoeffekter
Det är bra att kunskap om narkotika och hälsoeffekter tas fram, då ingen tjänar på att överdriva
dessa effekter. Däremot är det viktigt att sätta in kunskapen i ett vidare sammanhang, då
narkotiska substanser påverkar betydligt mer än den enskilde användaren. Närstående som
barn, vänner och arbetskollegor påverkas såväl som miljön/ klimatet samt kopplingen till
gängkriminalitet. Hela samhället drabbas, inte minst av kostnader. Även detta är viktigt att
synliggöra och inkludera i analysen. Det kan också övervägas hur det ska informeras om
preparat och CBD-produkter som påverkar synen på till exempel cannabis. Ett bra exempel på
hur det kan se ut är initiativet ”Fem skäl att avstå narkotika” som utarbetats av en stor mängd
organisationer med bland annat SKR, STAD och U-fold vid Uppsala universitet.


15 Ett särskilt program för att förebygga narkotikaanvändning hos barn och unga
Instämmer, dock med nedanstående reflektion:

15.4 Folkhälsomyndigheten ska få i uppdrag att leda och följa upp genomförandet av
programmet på nationell nivå
I förslaget framgår att det att FHM bör ges uppdraget att leda genomförandet samt följa upp
programmet. Det går att fundera på om dessa uppgifter, antingen den ena eller båda, borde ligga
på det nya nationella kompetenscentret inom förebyggande arbete? Nu är programmet satt för
fem år samtidigt som kompetenscentret inte är igång, vilket talar emot genomförandedelen,
men detta är förstås avhängigt när centrets arbete kan starta. Om inte annat bör
kompetenscentret ha en given roll i programmet och namnges mer än som ”andra relevanta
aktörer”.


16 Tillgänglig vård och stöd med god kvalitet
Instämmer i de förslag som läggs, men har följande reflektioner:



I detta kapitel finns mycket matnyttigt som vore av godo om det realiserades. Det vi generellt kan
sakna är betoningar om vikten av en vårdkedja där insatser för återhämtning/ recovery
inkluderas. Nu finns många förslag kopplat till det offentliga i vård och behandling samt annat
stöd – och betydligt färre som lyfter vikten av arbete/ studier, bostad och socialt sammanhang.
Det brister även i beskrivningarna av vad civilsamhället kan bidra med i detta arbete. Det vi vet är
att resan som personer som befinner sig i återhämtning/ recovery gör kan se väldigt olika ut, och
då behövs också olika ingångar och färdvägar. Vi vet också att prognosen för att få ett liv med
färre skador för individ och anhöriga – och en minskad belastning på samhället – är goda om
man väl lämnar ett aktivt högriskanvändande och beroende för en resa inom återhämtning/
recovery.

Vi har också noterat, i andra forum, att det finns en oro hos vissa grupper och individer att söka
vård i tron att kriminaliseringen av narkotika skulle innebära en belastning. Generellt sett finns
ingen anledning till denna oro, då socialtjänst och sjuk- och beroendevård har sekretess och
därför inte anmäler en person som blir påkommen med att använda förbjudna substanser. Om
detta skulle det behöva ske informeras, såväl till målgruppen som till medarbetare inom fältet.
Kanske genom någon typ av kampanj. (När det gäller de överdossituationer då både polis och
ambulans finns på plats förespråkar vi införande av en så kalla god samaritlag, något som vi
närmare beskriver på annat ställe.)


17 Läkemedelsassisterad behandling vid opioidberoende (LARO)
Även om utbyggnad av LARO i sig är önskvärt vill vi påpeka två saker. 1) Det är viktigt att LARO
görs tillsammans med psykosociala insatser för att säkerställa god kvalitet. Utredningen pekar
på tecken om att kvaliteten minskat över åren. 2) Det är viktigt att hela tiden följa frågan om
läckage. Förslag om depå är ett steg i rätt riktning men kommer inte att passa alla.



Instämmer med nedanstående förbehåll:

17.3.7 Fler klienter inom Kriminalvården ska få tillgång till LARO
Att fler personer som avtjänar straff inom Kriminalvården behöver komma in i LARO är ingenting
vi ifrågasätter. Däremot kan skrivningarna om att Kriminalvården med flera ska ”utreda formerna
för hur specialiserad vård, med fokus på LARO” ska kunna erbjudas tolkas som att fokus ska
ligga på just LARO. Vi menar att det här är viktigt att utgå från individen och då LARO inte
fungerar på alla bör fokus snarare ligga på återhämtning/ recovery, där LARO kan vara en del
men där det även finns möjlighet till andra behandlingsformer. Dessutom är det viktigt att fokus
även ligger på förutsättningarna runt omkring med arbete, studier, bostad och ett socialt
sammanhang – vilket vi vet minskar risken för återfall och för med sig många andra sociala- och
hälsovinster för individ och samhälle.


18 Att säkra grundläggande data om läkemedelsassisterad behandling vid
opioidberoende (LARO) på nationell nivå
Instämmer


19 Vård och stöd till anhöriga
Instämmer


20 Hantering av naloxon och andra opioidantagonister utanför hälso- och sjukvården
Instämmer i principen om att Naloxon bör bli än mer tillgängligt samt att fler yrkesgrupper bör få
tillgång till det. Dock har vi inte bedömt förslagen i detalj.


21 Förslag om skadereducering och lågtröskelverksamheter
Instämmer där inte annat sägs nedan:

21.2.1 Förslag till definition av skadereducering inom narkotikaområdet som bör antas av
riksdagen
Instämmer.

Utredningen föreslår en definition av skadereducering. Till att börja med tillstyrker vi principen
om att få fram gemensamma, användbara definitioner. Narkotikapolitiken är fylld av begrepp
som kan betyda lite vad som helst i betraktarens ögon och därför bidrar till den stundtals
förvirrade debatt som råder i en komplex fråga; förebyggande, medicinsk cannabis och
avkriminalisering/legalisering är några exempel – även begreppet narkotikadödlighet går att
definiera på olika sätt. En definition i en utredning kommer inte att vara hela lösningen, men är
en början. Vi tillstyrker det förslag till definition som utredningen lägger. Det ska dock inte tolkas
som att skadereducering på något sätt ska ses som ett övergripande mål inom svensk
narkotikapolitik.

21.2.2 Målet för narkotikapolitiken kan behöva förändras
Instämmer ej.

Utredningen föreslår även att målet för den svenska narkotikapolitiken ska ändras till ”ett
samhälle med minskade skador av narkotika”. Nuvarande vision är väl inarbetad på många
nivåer och risken är påtaglig att det nya förslaget skapar en otydlighet kring hur begreppet skador
ska definieras. Det riskerar att bli mer fokus på skador på den enskilda användaren, trots att
narkotikarelaterade skador ofta är mer omfattande än så; närstående, barn och samhälle. Här
ingår även påverkan på till exempel klimat, miljö och gängkriminalitet i samhälle. Det finns även
en risk att skadebegreppet kan tolkas på olika sätt, där skador för enskilda till viss del är
acceptabla bara det finns skadereducerande metoder för dessa.

Oavsett hur målet formuleras i framtiden är det centralt att det också omfattar ett förebyggande
perspektiv. Det är genom att ett minskat bruk av narkotika som problemen kan minska på lång
sikt. SOM-institutets senaste mätning visar också att när svenska folket svarar på vad som oroar
dem inför framtiden är det just ökad narkotikakonsumtion som kommer på tredje plats, efter
organiserad brottslighet och situationen i Ryssland. Narkotikautredningen lyfter själv fram
totalkonsumtionsmodellen som en modell som borde kunna tillämpas även på
narkotikaområdet.

Dagens mål om ett narkotikafritt samhälle bör ses mer som en vision och en riktning, och i den
nuvarande har skadereducering tillåtits växa påtagligt de senaste tjugor åren. Politiskt kan
därmed en vision om ett narkotikafritt samhälle kombineras med skadereducering. I Sverige har
vi för övrigt flera andra nollvisioner som knappast kommer att bli verklighet i närtid, om än
någonsin, men som fortfarande fungerar som en inriktning för politiken vad gäller val av åtgärder,
lagstiftning, etc; Några exempel är trafikdödlighet, suicid, barnaga och våld mot kvinnor.

På senare tid har ett antal länder antagit mål om att bli tobaksfria. Inte heller detta kommer att
uppfyllas vare sig i närtid eller kanske ens på lång sikt, men principerna styr politiska beslut och
attityder. Där har man dessutom definierat tobaksfritt som färre än fem procent som använder
och kanske är det något att överväga även för visionen om ett narkotikafritt samhälle? Visionen
bör också kompletteras med delmål som t ex hur mycket konsumtionen ska minska kommande
år.

Vi noterar för övrigt en lite olycklig jämförelse mellan bilkörning och användande av narkotika.
Detta då bilkörning av samhället får anses som något nödvändigt medan användande av
narkotika inte är det.

21.3.1 Sprutbytesverksamheter ska få ett bredare syfte och genom lagförändringar nå fler
som injicerar narkotika.
Instämmer i bedömningen.

Instämmer i förslaget med följande undantag:

Kravet på återlämning av sprutor och kanyler ska vara kvar då även den person som använder
narkotika och därmed nyttjar sprutor har ett ansvar för att inte tredje person drabbas av de
skadeverkningar som följer med ej inlämnade sprutor och kanyler.

21.3.2 Sprutor och kanyler ska kunna köpas på apotek som komplement till
sprututbytesverksamheter
Instämmer ej.

Precis som beskrivs under avsnitt 21.3.1 bör utbudet av lågtröskelverksamheter som kan
erbjuda flera skadereducerande och hälsofrämjande insatser samtidigt ökas. Då bör
möjligheten att köpa sprutor utan besök på lågtröskelverksamheter undvikas, något som skulle
ske med detta förslag.

21.3.3 och 21.3.4 Drug checking och brukarrum
Vi instämmer i bedömningen att det skulle krävas ett undantag från gällande straffrätt för att
möjliggöra dessa metoder.

Narkotikautredningen nämner på flera ställen metoderna drug checkning och brukarrum och har
också i olika sammanhang lyft att de velat utreda detta mer ifall de fått föreslå ändringar i
narkotikastrafflagen. Samtidigt vill utredningen utgå från ett kunskapsbaserat synsätt, vilket gör
det intressant att inte bara notera att olika länder använder metoden, utan också om det finns
kunskap kring om metoderna fungerar.
Under avsnittet ”Drug checking” (sida 355) står ”Enligt EMCDDA har insatsens betydelse för att
påverka riskbeteenden inte kunnat utvärderas, och evidensläget är oklart på grund av
avsaknaden av studier.”

Under avsnittet ”Forskning om brukarrum” (sida 346) står ”De litteraturöversikter vi tagit del av
utgör otillräckliga underlag för att utifrån vetenskaplig evidens kunna rekommendera
brukarrum.”

Brukarrum är en väldigt resurskrävande åtgärd som troligen inte kommer att ha någon större
effekt på dödligheten. Där tror vi att resurserna används bättre på annat håll.

Brukarrum skulle, precis som Samsjuklighetsutredningen visar, i första hand inte minska
dödligheten utan vara mer relationsskapande. Samtidigt visar både Socialstyrelsen och studie
från Malmö Universitet att de som avlidit av överdos haft kontakt med och varit välkända av det
offentliga under sin sista tid i livet. Kontakt finns således. Vidgningen av
sprutbytesverksamheten och LARO kommer också att öka den relationen.

Den verksamhet med brukarrum som genomförts i Danmark och Norge visar på svårigheter att
få personer att kontinuerligt nyttja brukarrummen, vilket i sig ökar risken för sämre hälsa och
död. Samtidigt visar verksamheten med brukarrum i Vancouver, Kanada, att personer som
dagligen återvänder till brukarrum tenderar att skapa sig ett liv i närheten av dessa i parker och
tält. Lösningen skulle då vara att ha många brukarrum över hela landet med öppettider dygnet
runt, något som troligen inte är görbart ekonomiskt och verksamhetsmässigt. Det innebär brister
i en jämlik vård om det då koncentreras till några få ställen i landet. Vi tror att dessa resurser
skulle kunna ge en större effekt genom andra insatser för målgruppen.

I Danmark har budgetenför såväl institutionell som öppenvård minskat sedan brukarrum
infördes, något som tyder på att Samsjuklighetsutredningens poängterande att brukarrum
innebär höga kostnader stämmer och kan få konsekvenser på annan behandling. I Portugal
beskriver narkotikageneralen att brukarrum infördes efter att deras vårderbjudande med såväl
behandling som subventionerande arbeten blev lidande efter finanskrisen, då dödligheten åter
igen börjat öka. En effektivare vårdkedja med bra behandling torde med andra ord vara en bättre
satsning än att utveckla brukarrum. Erfarenheterna med den långa tid det tagit för
implementering av såväl LARO som sprutbyte visar också att ytterligare en satsning på
brukarrum kan ta tid med osäker effekt.

21.5.2 Lågtröskelmottagningar kan bedriva både sprututbyte och LARO
Instämmer ej.

Att samlokalisering av olika verksamheter är önskvärd håller vi med samt att många olika
vårdkontakter kan vara en påfrestning. Samsjuklighetsutredningen har många intressanta
förslag där. Däremot verkar det som en målkonflikt att samlokalisera just sprututbyte och LARO
då de primärt har olika syften. Snarare att sprututbytesmottagningar har upparbetade kontakter
och rutiner för att, när motivation uppstår, snabbt kunna hänvisa en besökare av sprututbytet till
en passande LARO-mottagning. Men här ska påpekas att det lika gärna kan vara annan typ av
behandling eller stöd som passar individen, då LARO passar långt ifrån alla.

21.5.4 FHM ska få i uppdrag att utreda hur information om hur personer med skadligt bruk
och beroende av narkotika kan minska risk för skador.
Instämmer ej
Det är bra att kunskap om narkotika och hälsoeffekter tas fram, då ingen tjänar på att överdriva
dessa effekter. Däremot är det viktigt att sätta in kunskapen i ett vidare sammanhang då
narkotiska substanser påverkar betydligt mer än den enskilde användaren. Närstående som
barn, vänner och arbetskollegor påverkas såväl som miljön/ klimatet samt kopplingen till
gängkriminalitet. Hela samhället drabbas, inte minst av kostnader. Även detta är viktigt att
inkludera i analysen. Det kan också övervägas hur det ska informeras om hur olika CBD-
produkter påverkar synen på och attityderna till exempel cannabis. Detta är ett faktum som är
viktigt att få fram, men blir knappast värderingsfri information.

Dessutom torde det här ensamt vara Folkhälsomyndigheten som står för den grundläggande
informationen, medan det sedan är upp till respektive organisation eller instans att förmedla
kunskapen med angivande av källa. Om FHM i sin tur vill inhämta information av olika
civilsamhällesorganisationer är det förstås upp till dem. En sådan organisation som i
sammanhanget borde nämnas är Centralförbundet för Alkohol- och Narkotikaupplysning.


22 Vård, stöd och andra insatser för personer som begått brott eller vårdas utan
samtycke
Instämmer i förslag och bedömningar förutom där det framgår att så inte är fallet.

22.2.1 Lagstiftningen bör ses över
Instämmer.

Notera dessutom bedömningen om översyn, som nödvändigtvis inte behöver vara en SOU-
utredning utan mycket väl kan vara ett uppdrag till någon myndighet att genomföra i samarbete
med andra myndigheter och forskningssäten.

En utvärdering av narkotikalagstiftningen är rimlig att göra efter 30 år för att kunna lära och
justera verksamheten utifrån kriminaliseringens både positiva och negativa effekter. Däremot
finns ingen anledning att i nuläget utreda en avkriminalisering då en sådan riskerar att leda till en
ökad användning av narkotika, vilket inte vore önskvärt. Detta då forskningen är oklar om en
sådan skulle leda till ökad eller oförändrad konsumtion (något bland annat norska
Folkhälsoinstitutet lyft fram i sitt remissvar gällande Norges utredning 2019 om avkriminalisering
samt Thomas Babor et al i Drug Policy and the Public Good) samtidigt som studier av unga vuxna
och ungdomar i såväl Sverige som Norge visar att förbudet och polisens insatser har betydelse
för att de avstår konsumtion av cannabis. Bland annat har STAD, Stockholm förebygger alkohol-
och drogproblem visat detta i en studie med djupintervjuer på unga vuxna såväl som vi inom
NPC via en opinionsundersökning gjord av IPSOS, men även norska Helsedirektoratet har visat
liknande.

Vi hör i vårt nätverk återkommande berättelser om vikten av att polisen genom sina ingripanden
bidrar till tidig upptäckt och kompletterar den upptäckt som görs av skola, föräldrar, socialtjänst
och arbetsplatser. Detta behöver lyftas fram mer och genom utvärdering kunna stärkas och
utvecklas.

Socialstyrelsen har också, i en utvärdering från 2022, visat att polisen genom lagföringar
upptäcker ungdomar och unga vuxna som tidigare inte var kända alls av socialtjänsten eller som
inte var kända för sitt narkotikaanvändande. BRÅ har i en utvärdering visat att ”…fler unga
personer som inte tidigare varit kända för narkotikabrott identifierats genom polisens insatser. I
detta avseende har syftet med straffskärpningen uppnåtts.” (BRÅ 2000:21).
De negativa effekter som uppkommer skulle kunna dämpas genom olika åtgärder. Det kan
handla om att växla urin- och blodprov till salivtest för att minska stigmatisering vid
narkotikakontroller. Vi tycker att man bör begränsa möjligheterna för arbetsgivare och
privatpersoner att begära utdrag ur belastningsregistret eller komma åt domar genom Lexbase
och motsvarande tjänster. Vi ser också att det finns ett behov av att utveckla smartare påföljder
än de bötesstraff som nu tillämpas för ringa narkotikabrott.

Utredningen återkommer i texten till att den nuvarande kriminaliseringen gör att människor inte
vågar söka vård. Detta är anmärkningsvärt, då slutsatsen baseras på ett fåtal intervjuer och
saknar stöd i forskning. Tittar man på hur narkotikavården utvecklats i Sverige finns mycket lite
som tyder på att människor inte vågar söka vård. Däremot bör övervägas om inte en
informationskampanj eller liknande för att upplysa om möjligheten att söka vård borde
genomföras, då realiteten är att vårdgivare har sekretess för att anmäla personer som är
påverkade och i behov av vård. Det kan också finnas andra enskilda situationer där man inte
vågar söka vård som skulle komma fram i en utvärdering.

Vi vet också från forskning att de allra flesta som i dör narkotikaförgiftningar varit i kontakt med
vården tidigare. Det saknas evidens för att en avkriminalisering skulle minska dödligheten,
tvärtom ser vi aktuella exempel i Portugal, Oregon och British Columbia där dödligheten ökat
fast de avkriminaliserat.


22.2.2 Polisen bör få i uppdrag att utreda tillämpningen av rapporteftergift
Instämmer, med följande förbehåll:

Gällande påföljder föreslår utredningen att Polismyndigheten får i uppgift att utveckla
rapporteftergift vid narkotikaingripande av person med beroende samt i en överdossituation.
Detta är lovvärt givet att direktivet inte medgav förslag om förändrad straffrätt. Samtidigt pågår
den så kallade ”Straffrättsutredningen” som ska titta på förslag inom samma område och som
även får lämna förslag som påverkar straffrätten. Det finns därför all anledning att följa den
utredningen, och avvakta den innan proposition tas fram.

Vi tror att det skulle gå att utveckla rapporteftergiften till något riktigt bra om även straffrätten
kan förändras. Dels genom smartare påföljder för den som har ett beroende eller för ungdomar
och unga vuxna, där stöd, behandling eller andra insatser i de flesta fall bör ersätta böter. Dels
genom att överväga en så kallad god samaritlag, som befriar personer från böter vid
överdossituationer.

Modellen som Portugal genomfört visar på intressanta exempel där tidig upptäckt kombineras
med en bred verktygslåda av insatser. Såväl Frankrike som Storbritannien har utvecklat modeller
som kombinerar kriminalisering med behandling eller annat stöd för den med beroende. Precis
som utredningen visar har Finland en modell där åklagare gör en bedömning, vilket kan vara
intressant att se närmare på. Slutligen pågår i detta nu en statlig utredning i Norge som syftar till
ett utveckla differentierade påföljder mellan den som har ett beroende och den som inte har det.
Vård och straffrättsliga sanktioner kan samverka i en balanserad modell, men det är ett
resonemang som utredningen helt förbigår.

Studier av ungdomar och unga vuxna visar att förbudet och polisens möjlighet att ingripa har
betydelse för att de ska avstå konsumtion av cannabis, något som visats av djupintervjuer av
STAD (2022), fokusgrupper av Stockholms socialtjänst (2013), norska Helsedirektoratet samt via
en opinionsundersökning av IPSOS på uppdrag av oss inom NPC (2022). Socialstyrelsen har
också, i en utvärdering från 2022, visat att polisen genom lagföringar upptäcker ungdomar och
unga vuxna som tidigare inte var kända alls av socialtjänsten eller som inte var kända för sitt
narkotikaanvändande. BRÅ har i en utvärdering visat att ”…fler unga personer som inte tidigare
varit kända för narkotikabrott identifierats genom polisens insatser. I detta avseende har syftet
med straffskärpningen uppnåtts.” (BRÅ 2000:21).

Sandöy et al (2022) tycks visa att rehabilitering tillsammans med villkor är mer meningsfullt än
böter för 15-17 år och att det innebär, som forskarna skriver, att då ” Med tanke på utformningen
av denna påföljd, som innefattar uppföljning av socialtjänsten och övervakning av
droganvändning inom hälso- och sjukvården, kan uppskov med återfall i brott orsakas av både
positiva rehabiliteringsupplevelser och negativa straffupplevelser”

Vad gäller utformande av god samaritlag finns en del studier som visar på att en sådan lag leder
till att fler kontaktar motsvarande 112 men att mer behöver göras för att öka kännedomen om en
sådan lag. Idag har 46 delstater inom USA någon variant av god samaritlag, det vill säga fler än
de som har legaliserat cannabis.


23 Utveckling av statistiken om dödsfall på grund av läkemedels- och
narkotikaförgiftningar
Instämmer


24 Ett nationellt program för att minska dödsfall till följd av narkotika- och
läkemedelsförgiftningar
Instämmer i förslag och bedömningar förutom där det framgår att så inte är fallet.

En intressant studie att följa är en estnisk sådan där de tittat på vad personer som injicerar narkotika
hade önskat gjorts för att förebygga att de börjat (Des Jarlais et al 2023). Här fanns en önskan om att
de som en gång introducerade dem skulle avstått från detta. Utifrån det skulle interventioner riktade
till riskgrupper som kan tänkas lära ut injicering kunna genomföras och utvärderas.

24.2.1 Klassificeringsprocessen av nya psykoaktiva substanser (NPS) i Sverige fungerar väl
Instämmer ej.

Utredningen avstår från att lägga förslag om generisk narkotikaklassning, bland annat med
hänsyn till att frågan nyligen utretts samt att de anser att det fungerar bra idag. Vi delar inte den
uppfattningen utan menar tvärtom att dagens situation inte fungerar och att regeringen
uppenbarligen ville göra något åt frågan eftersom de lyfte in det i direktivet.

Under fjolåret vittnades om öppen försäljning av flera nya psykoaktiva substanser bland annat
cannabinoiden HHC, då den inte var narkotikaklassat. Försäljningen hann pågå i månader innan
substansen förbjöds i juli 2023. Efter det lanserades nya preparat, som förbjöds i januari 2024
och samma dag som det förbudet trädde i kraft kom ytterligare nya substanser. Vi får veckovis in
tips på ställen som säljer och uppmaningar som gått ut till potentiella ”ombud” för att starta
försäljning. Försäljningen sker genom såväl fysiska som digitala försäljningsställen, något som
inte kunnat ske vid en generisk narkotikaklassning. I bland annat Norge och Danmark tillämpar
de generisk narkotikaklassning och vi kan konstatera att den problematik som vi ser i Sverige inte
förekommer där.
Sedan 2021 har vi en så kallad förstörandelag som skulle kunna tillämpas av polisen för att
beslagta substanser som ännu inte hunnit narkotikaklassas, men den är okänd för många
polisområden och upplevs svår att tillämpa. Denna lagstiftning är bra i andra sammanhang, inte
minst för Tullens möjligheter att beslagta substanser, men inte tillräcklig för försäljningen av nya
psykoaktiva substanser. Vi menar därför att regeringen bör tillsätta en utredning om att införa
generisk narkotikaklassning.

24.3.1 Regeringen ska anta ett program för att minska antalet dödsfall till följd av läkemedels-
och narkotikaförgiftningar och besluta ett konkret mål för den första femårsperioden.
Instämmer i de åtgärder som finns i förslag till nationellt program men är osäker på om målet är
rimligt eller ej.

Vad gäller utredningens hantering av dödlighet har de valt att titta på de länder som, enligt
utredningen, har en hög dödlighet. Det är märkligt och förvånande eftersom det inte går att
jämföra länder mellan varandra då olika länder mäter narkotikarelaterad dödlighet på olika sätt.
Det gör också att de länder som studerats inte nödvändigtvis har genomfört åtgärder som lett till
en nedgång av dödligheten, utan teoretiskt kan ha bidragit till den höga nivå som uttalas. Istället
hade det varit intressant att göra en analys av länder som haft längre perioder av nedgång i
dödligheten för att se vad vi kan lära oss av dessa; som exempelvis Portugal i början av 2000-
talet och Estland för några år sedan. Utredningen har inte heller gjort någon djupare analys av
varför narkotikadödligheten i Sverige minskade med 35 procent under perioden 2015-2021, ett
av få positiva exempel i europeisk kontext. Samtidigt borde utredningen även analyserat de
länder som dramatiskt ökat dödligheten de senaste åren och vilka lärdomar som kan dras av
det.

Det som presenteras i åtgärdsprogrammet för dödlighet är dock åtgärder som vi utifrån vårt
kunnande tycker bör genomföras. Noterbart är att programmet är ett tillägg till nuvarande
ANDTS-strategi och att det i utredningen därför saknas tillgänglighetsbegränsande insatser via
rättsväsendet, satsningar på förebyggande arbete för att minska eller upphöra med
användningen samt vård och behandling i en hållbar vårdkedja. (Sådana insatser finns redan i
ANDTS-strategin, vilket kan vara svårt att känna till om man inte läst denna). Vi saknar också
förslag om generisk narkotikaklassning, vilket beskrivs mer på annat ställe, trots att en generisk
klassificering exempelvis skulle kunna bidragit till färre dödsfall av fentanyl.


I utredningen saknar vi verkningsfulla åtgärder för att komma åt den dödlighet som klassificeras
som suicid, vilka står för runt vart tredje dödsfall. Något som ofta är kopplat till kvinnor. Här
pågår arbeten med en ny nationell strategi för psykisk ohälsa och suicidprevention samt en så
kallad haverikommission för suicidområdet, vilket borde framgå tydligare i utredningen genom
fler förslag på åtgärder för att få ner dödligheten. Noterbart är till exempel att den ökning av
dödligheten som skett 2022 härrör till just suicid.

Frågan är om målet om en minskning av dödligheten med 20 procent på fem år innefattar de
andra satsningar som görs på området inom ANDTS-strategin och andra utredningar inom
exempelvis psykiatrin, eller enbart bygger på åtgärdsprogrammet? Med det sagt kanske målet
skulle kunna höjas?



25 Förbättrad uppföljning av vård till personer med skadligt bruk eller beroende
Avstår att ge remiss på detta avsnitt.
26 Beräkning av antalet personer med skadligt bruk eller beroende
Instämmer


27 Robusta strukturer för kunskap, forskning samt kunskapsbaserad vård, stöd och
skadereducering
Vi instämmer i principen att betydligt mer forskning inom narkotikapolitiken behövs utan att gå in
på detaljer.

Precis som utredningen visar finns en lucka i narkotikaforskning jämfört med till exempel
alkohol, vilket i sig delvis beror på att ingen har det ansvaret sedan Mobilisering mot narkotika
avslutade sin verksamhet.

Vi noterar med gillande initiativet till nordisk gemensam forskning och vill lyfta in vikten av att
forska mer på totalkonsumtionsmodellen gällande narkotika.

28 Konsekvensanalyser
28.2.4 Konsekvenser för barn samt 28.2.10 Konsekvenser i förhållande till andra
internationella rättsliga åtaganden.
Enligt Barnkonventionen ska staterna vidta alla lämpliga åtgärder, inklusive lagstiftning,
administrativa, sociala och utbildningsmässiga åtgärder, för att skydda barn från olaglig
användning av narkotika. Notera att det rör alla barn och inte enbart vissa grupper samt all
olaglig användning av narkotika.

Vi ser inte att en tillräckligt djup analys gjorts i utredningen om satsningen på förebyggande
arbete är tillräcklig för att uppnå Barnkonventionens artikel 33. Lagstiftning har inte utretts och
ekonomiska resurser har inte tagit höjd för att på allvar få ner narkotikakonsumtionen i linje med
den totalkonsumtionsmodell som utredningen ändå anser tillämplig. En ändring av visionen av
det narkotikafria samhället riskerar också att motverka konventionen.

Till det tillkommer att om barn ska skyddas från all illegal användning av narkotika är det av
största vikt att fler vuxna, inklusive föräldrar, upphör med sitt narkotikaanvändande – så även
personer som har ett högriskanvändande eller beroende. Här skulle även ett större fokus på
återhämtning/ recovery bidra till att barn skyddas från narkotika och att stärka deras möjlighet
till trygghet, omvårdnad och hälsa.

Vi noterar också att barn inte varit med i processen till skillnad från brukare, vilket kan avspegla
sig i de svar som utredningen kommit fram till. Det torde vara få barn som inte vill att sina
anhöriga ska avstå narkotika av olika slag, vilket behöver vägas gentemot de förslag på helheten
som läggs.



28.1.1 Totala kostnader för staten, inkl kostnader för regioner och kommuner inom
finansieringsprincipen
Instämmer ej

Förslagen kring förebyggande är för passiva i förhållande till behoven. Årsarbetstiden för
samordnare inom ANDTS har i princip halverats de senaste tio åren och resurserna för
regionerna och kommunerna har minskat och fortsätter att utmanas kommande år. Här föreslår
utredningen 42-44 miljoner kronor extra per år i fem år för att genomföra föreslaget
förebyggarprogram, vilket är långt ifrån tillräckligt. Så sent som 2018 fanns nationellt 100
miljoner kronor mer i statens budget för ANDTS-förebyggande arbete än dagens budget för
detsamma, och ytterligare tio år tillbaka i tiden fanns 200 miljoner kronor mer än idag – så
åtminstone en återgång till samma nivå hade varit önskvärd. 42-44 miljoner kronor kommer inte
att vara tillräckligt.

Om vi ska rusta för en narkotikapolitik för framtiden behövs mer än så. Akademikerförbundet
SSR har föreslagit 10 000 fler förebyggare och tio miljarder kronor till förebyggande arbete.
Utredningen konstaterar själva att samhällskostnaderna för narkotikarelaterade problem i
Sverige beräknas vara ungefär 100 gånger större än vad vi spenderar på det
narkotikaförebyggande arbetet idag. Argumenten för ett rejält resurstillskott till det förebyggande
arbetet är minst sagt goda.


29 Ikraftträdande och övergångsbestämmelser
Instämmer
