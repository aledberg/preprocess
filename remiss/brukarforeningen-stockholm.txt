                                                                        Socialdepartementet
                                                            s. remissvar@regeringskansliet.se




Remissyttrande över betänkandet Vi kan bättre! - Kunskapsbaserad narkotikapolitik med
liv och hälsa i fokus (SOU 2023:62) dnr S2024/00085

Brukarföreningen Stockholm är en ideell organisation av och för personer som använder
narkotika. Vid framtagandet av våra kommentarer har vi huvudsakligen utgått från
narkotikabrukares perspektiv.
Brukarföreningen Stockholms yttrande har tagits fram av ordförande Jennie Gejel och vice
ordförande Niklas Eklund, samt godkänts av styrelsen.
Våra kommentarer fokuserar på de delar där vi har någonting att tillägga, samt de förslag
som vi särskilt vill lyfta. Vi har ingenting att invända mot de förslag vi avstått från att
kommentera.
Vi tillstyrker stora delar av de förslag som lämnas, och delar många av bedömningarna.
Nedan kommenterar vi ett urval av förslagen och bedömningarna. Inledningsvis önskar vi
dock lyfta ett akut och allvarligt problem, som bör ha högsta prioritet.
Till följd av situationen i Afghanistan står vi inför en stundande heroinkris. Vi ser redan
sjunkande kvalitet i det heroin som säljs, en ökning av att substanser som säljs som heroin
innehåller andra preparat eller har kontaminerats av ämnen som är farliga för
människokroppen, och ökade priser. Den allmänna bedömningen, som vi delar, är att
problemet kommer eskalera och nå en topp under sommaren 2024.
Från vår medlemsgrupp har vi redan märkt en ökning av skador, särskilt hos intravenösa
brukare, och av rapporter om försämrad tillgång till heroin. Följden riskerar att bli att fler
brukare går över till andra substanser, som ofta är avsevärt mer skadliga och dödliga än
heroin, och Brukarföreningen Stockholm oroar sig för att vi kan komma att se en situation
av samma allvarlighetsgrad som under vågen av fentanylanaloger åren 2014 till 2017.
Vi anser att åtgärder måste vidtas till skydd för heroinbrukare och brukare av andra
opioider, och att LARO behöver anpassas till situationen. LARO har länge setts som en
livslång behandling, och trots sänkta trösklar är det fortsatt svårt för vissa brukare att få
tillgång till LARO. Vi anser att en ny variant av LARO, där syftet är temporär behandling




                                                                                                 1
snarare än långsiktig sådan, behöver implementeras för att skydda brukare från att skadas
och dö till följd av den stundande heroinbristen. Vi vill se ett snabbspår till LARO under
denna tid, där brukare kan ges vård även om de inte uppfyller alla nuvarande krav. Sådan
vård bör erbjudas med depotinjektioner av buprenorfin, eftersom sänkta krav även ökar
risken för att personer söker sig till LARO i annat syfte än att själv genomgå behandling.
För den ordinarie målgruppen för LARO är det viktigt att fortsatt erbjuda flera olika
behandlingsalternativ och att dessa anpassas till patientens behov och önskemål. Vid
temporär behandling där syftet är att skydda liv i en akut situation, ser vi dock inga problem
med att sådan vård, med avsevärt sänkta trösklar, ges enbart genom depotinjektioner.
Angående drug-checking och brukarrum
Det framgår inte av utredningen huruvida det är tillåtet att tillhandahålla drug-checking-
utrustning för hemmabruk, exempelvis sådana fentanylstickor som Brukarföreningen
Stockholm delar ut till brukare. Vi har svårt att se att det skulle föreligga något juridiskt
hinder mot det, och önskar förtydligande angående detta i det fall att utredningen leder till
en proposition. Risken är annars att färre stickor delas ut till brukare i framtiden, för att
utredningens uttalanden uppfattas som att det är otillåtligt.
Möjlighet till drug-checking och tillgång till brukarrum skulle kunna göra stor skillnad för de
narkotikabrukare som löper störst risk att skadas eller avlida till följd av sitt bruk.
Utredningens bedömning är att båda dessa skademinimerande åtgärder är omöjliga att
införa om narkotikastrafflagen inte revideras. Det är möjligt att genomföra en sådan
revision utan att ändra lagstiftningen i grunden, och det är möjligt att införa särskild
lagstiftning som möjliggör för drug-checking och brukarrum, även utan att revidera
narkotikastrafflagen.
Brukarföreningen Stockholm uppmanar alla att ta ett steg tillbaka från ideologiska
skyttegravar och angripa den narkotikarelaterade dödligheten med öppenhet, så att vi kan
uppnå den gemensamma målsättningen att skydda mänskligt liv.

Begreppen “skadligt bruk och beroende”

Brukarföreningen Stockholm anser inte att narkotikabruk och narkotikabrukare bör
differentieras på det sätt som begreppen “skadligt bruk och beroende” gör. Genom att
beskriva vissa sorters bruk som “skadligt”, gör man skillnad på brukare och brukare, och
förstärker en bild av att visst bruk är “problematiskt”, och vissa narkotikabrukare är
“problematiska”. Ett sådant synsätt riskerar att leda till skuldbeläggning av de individer vars
bruk är “skadligt”. Begreppen ger också intryck av att visst bruk är oskadligt, vilket kan vagga
in brukare i en falsk känsla av trygghet.

14.3 Folkhälsomyndigheten ska få i uppdrag att ta fram kunskapsstöd i syfte att höja kvaliteten i
förebyggande arbete




                                                                                                    2
 Förslag: Regeringen ska ge Folkhälsomyndigheten i uppdrag att utifrån befintligt kunskapsläge utveckla ett
 målgruppsanpassat kunskapsstöd med kriterier avseende kvalitet i narkotikaförebyggande arbete samt
 genomföra utbildningar om kunskapsstödet på regional nivå.
 Bedömning: Statliga myndigheter bör samordna sina vägledningar och kunskapsstöd till kommunerna om
 förebyggande arbete, särskilt avseende narkotikaförebyggande respektive brottsförebyggande arbete.




Brukarföreningen     Stockholm    tillstyrker  förslaget     och   delar    bedömningen.
Folkhälsomyndigheten bör rådgöra med brukare och anhöriga, såväl som med
organisationer som företräder brukare eller anhöriga, eller som arbetar förebyggande, när
kunskapsstödet tas fram.

14.5.2 Skolverket bör få i uppdrag att ta fram stöd för skolans hälsofrämjande och
narkotikaförebyggande arbete

 Bedömning: Regeringen bör ge Skolverket i uppdrag att i samverkan med Folkhälsomyndigheten ta fram
 en vägledning för huvudmännen för grund- och gymnasieskolor om att upprätta en policy med
 handlingsplan som ingår i skolans systematiska kvalitetsarbete. Policy och handlingsplan bör beskriva
 skolans kunskaps-baserade narkotikaförebyggande arbete och tydliggöra rutiner för samverkan och
 kunskapsbaserade insatser som ska vidtas när en elev använder narkotika. I vägledningen ska ingå
 information om hur ett effektivt narkotikaförebyggande arbete i skolan kan utformas.




Brukarföreningen Stockholm anser att en välfungerande skola utgör en av de starkaste
skyddsfaktorerna för ett samhälle, och att skolan i sig har en förebyggande funktion. För att
den funktionen ska fungera optimalt, måste skolan vara utformad på ett sätt som är
barnvänligt. Vi anser att ytterligare krav på dokumentation, policyer och dylikt, riskerar att
utgöra ett hinder för en välfungerande skola, och att svensk skola redan lider av en alltför
tung arbetsbelastning.

En i sann mening narkotikaförebyggande verksamhet, i dess optimala form, utgörs av en
välfungerande välfärd. Istället för specifika policyer och åtgärder som ska tackla problem,
borde skolan ges tillräckliga verktyg och resurser för att fungera som just skola. I nuläget
anser vi att svensk skola har för många och för allvarliga brister för att det ska vara rimligt
att utöka den administrativa arbetsbördan ytterligare.




                                                                                                              3
14.5.5 Satsningar på att skapa meningsfull fritid och sysselsättning för barn och unga

 Bedömning: Satsningar på att skapa meningsfull fritid och sysselsättning för barn och unga kan bidra till
 narkotikaförebyggande arbete. Fler kommuner bör integrera ett ANDTS-förebyggande perspektiv i det
 lokala föreningslivet.


Brukarföreningen Stockholm anser att meningsfull fritid och sysselsättning för barn och
unga är en självklar del av narkotikotikaförebyggande arbete, och att det är viktigt att vi
värnar om och stärker sådan verksamhet.

15.1 Regeringen ska anta ett särskilt program för att förebygga narkotikaanvändning hos barn och
unga

 Förslag: Regeringen ska anta ett särskilt program som omfattar en femårsperiod och som kompletterar
 gällande ANDTS-strategi, för att förebygga narkotikaanvändning hos barn och unga i åldrarna 0–25 år.
 Programmet ska bidra till att uppnå regeringens övergripande mål, och mål 3 i ANDTS-strategin 2021–2025
 om att minska antalet barn och unga som börjar använda narkotika. Programmet ska också bidra till att
 senarelägga narkotikadebut och att minska skadligt bruk eller beroende hos barn och unga.
 Genomförandet av programmet ska följas upp regelbundet, och nya åtgärder ska vidtas vid behov.




Brukarföreningen Stockholm avstyrker förslaget. Vi anser att den här typen av lösningar
utgör symtomlindring, och att man istället bör lägga resurserna på att förbättra välfärden i
grunden. Program av den typen förslaget beskriver kan diskuteras först i det läge att man
har en fungerande välfärd, där problemen kvarstår. Vi kan inte nog understryka hur viktigt
det är att skolsystemets brister tas om hand först, och att enbart därefter andra åtgärder
övervägs. En fungerande skola kan inte ersättas med ett drogförebyggande program,
oavsett hur ambitiöst det är.

Brukarföreningen Stockholm avstyrker således även resterande förslag under avdelning 15.

16.3 En förstärkt vårdgaranti är inte lösningen för god och jämlik vård för målgruppen

 Bedömning: En förstärkt vårdgaranti är inte lösningen för god och jämlik vård för målgruppen. Därför
 föreslår vi inte en sådan.


Brukarföreningen Stockholm delar bedömningen att förstärkt vårdgaranti inte är lösningen
för de behov som brukare av narkotika har. Vårdgaranti förändrar inte vilka förutsättningar
vården har för att minska kötider. Vi anser att det är av yttersta vikt att brukare av narkotika
som söker vård får snabb – helst omedelbar – vård. Orsaken till att snabba insatser behövs
är inte att kötiden är osedvanligt lång för vård riktad till personer med narkotikabruk, utan
att viljan att ta emot vård ofta är ytterst flyktig. Även om kötiden, som utredningen
konstaterar, inte är längre “för beroendetillstånd än för andra sjukdomar”, är
förutsättningarna för att vården ska tas emot inte jämförbara. En kötid på femton dagar kan
vara fullt hanterbar för vissa sjukdomstillstånd, medan samma kötid för en person med ett
långvarigt bruk av narkotika inte sällan resulterar i att personen tappar motivationen för att




                                                                                                             4
ta emot vård, och i värsta fall innebär att personen hinner avlida till följd av överdos. Att
införa en vårdgaranti påverkar dock inte förutsättningarna för att mottagningar ska kunna ta
emot personer som söker vård snabbare, och är därför en meningslös åtgärd. Vi delar
således bedömningen att en förstärkt vårdgaranti inte löser problemet, men anser att de
skäl som uppges till viss del grundats i missförstånd av målgruppens förutsättningar och
behov.

16.4 Regeringen bör inrätta en stödlinje för personer med skadligt bruk eller beroende

 Bedömning: Regeringen bör uppdra till relevant aktör att inrätta en anonym stödlinje i enlighet med
 Folkhälsomyndighetens förslag. Vidare bör regeringen överväga att uppdra åt stödlinjen att samordna
 delar av sitt arbete med arbetet som bedrivs inom 1177 avseende skadligt bruk eller beroende, samt att
 genomföra insatser för att nå personer som i mindre utsträckning söker sig till vård och stöd. Regeringen
 bör också främja och stötta försök att testa och utvärdera digital vård för personer som använder
 narkotika.



Brukarföreningen Stockholm anser att en anonym stödlinje är en god idé, förutsatt att
stödlinjen bedrivs med öppenhet inför de många olika sorters stöd som narkotikabrukare
efterfrågar, och utan moraliserande inslag. Det är av yttersta vikt att stödlinjen bedrivs av en
aktör som inte ensidigt främjar vissa behandlingstyper, och att narkotikabrukares åsikter
och behov får ett betydande utrymme vid utformningen av stödlinjen. Det vore en stor
fördel om stödlinjen sköttes av personer som själva har eller har haft ett eget bruk av
narkotika. Vi vill uppmärksamma på att sådana stödlinjer redan finns.

Gällande att nå personer som i mindre utsträckning söker sig till vård och stöd, anser vi att
sådan uppsökande verksamhet i första hand ska utföras av föreningar som, liksom vi, utgörs
av målgruppen själv. Vi vill också understryka behovet av att skademinimerande insatser
görs tillgängliga i större utsträckning, och att fler sådana insatser möjliggörs. Drug-checking,
sprytbyte och brukarrum medför stora möjligheter att nå just sådana personer som annars
inte söker sig till vården. Så länge som brukare riskerar straffrättsliga följder av att
tillkännage sitt bruk, kommer vissa brukare fortsätta att undvika kontakt med vården.
Trygga platser, utan krav på att brukare legitimerar sig, är nödvändiga för att nå dessa
personer.

Brukarföreningen Stockholm anser att digital vård är en mycket god idé, förutsatt att sådan
vård enbart utgör ett alternativ för de brukare som önskar sådan vård. Vi vill understryka att
målgruppen, jämfört med övriga befolkningen, i större utsträckning saknar tillgång till
mobiltelefon, dator och/eller stabil internetuppkoppling, och att förutsättningarna för att ta
emot digital vård därmed är lägre i denna grupp.

16.5 Vården behöver organiseras så att fler snabbare kan få vård för skadligt bruk eller beroende

 Bedömning: Vårdområdet skadligt bruk eller beroende ingår i om-ställningen till god och nära vård.
 Primärvårdens roll för basbehandling vid skadligt bruk eller beroende i ett sådant system bör förtydligas i
 statliga och regionala styrdokument.




                                                                                                               5
Brukarföreningen Stockholm anser att primärvården skulle vara en bra första instans för
personer som söker vård för sitt narkotikabruk. I dagsläget har vi dock svårt att se att
primärvården skulle ha tillräckliga förutsättningar för ytterligare arbetsbelastning.

16.6 Statliga ekonomiska styrmedel ska anpassas för att stödja omhändertagandet vid skadligt
bruk eller beroende

 Förslag: Medel i satsningar för god och nära vård ska särskilt avsättas för att stärka vården av personer
 med skadligt bruk eller beroende. Medlen ska användas för att stödja utvecklingen inom detta
 vårdområde, särskilt avseende tidig upptäckt, tidiga insatser och effektiva samverkansformer mellan
 primärvård och specialiserad beroendevård.
 Bedömning: Regionerna bör etablera uppsökande verksamheter från primärvården på platser där
 personer med beroende finns, som sociala verksamheter, härbärgen, sprututbyten eller LARO-
 mottagningar.



Brukarföreningen Stockholm tillstyrker förslaget och ser positivt på att särskilda medel
avsätts för att stärka vården för personer som söker och önskar vård för sitt narkotikabruk.

Brukarföreningen Stockholm anser att det är av yttersta vikt att sprutbyten, LARO-
mottagningar, och andra enheter dit personer med narkotikabruk kan vända sig, inte
minskar i antal. I Stockholm har vi mötts av beskedet att sprutbytet vid S:t Görans lägger
ner, med motiveringen att behovet inte är lika stort som tidigare. “Behovet” har mätts i
antalet besök, och att dessa minskat anser vi är en självklar följd av att man ökat den mängd
sprutor och kanyler som delas ut vid varje enskilt besök. Det finns inget egenvärde i att
brukare besöker sprutbytet väldigt ofta, tvärtom blir ständiga besök en belastning i
brukarens liv som indikerar att det delas ut för få sprutor och kanyler vid varje enskilt
tillfälle, vilket bör motverkas. Utredningens förslag och bedömningar förutsätter att de
platser där brukare finns inte upphör att existera.




                                                                                                             6
16.7 Vård- och stödinsatser för barns och ungas skadliga bruk eller beroende av narkotika bör
förtydligas

 Bedömning: Regionerna bör i ökad grad tydliggöra hälso- och sjukvårdens ansvar för att behandla barns
 och ungas skadliga bruk eller beroende av narkotika. Särskilt barn- och ungdomspsykiatrin (BUP) bör ta
 ökat ansvar för utredning och behandling av barns och ungas skadliga bruk eller beroende.
 Vidare bör strukturen för omhändertagandet samordnas mellan regioner och kommuner, och det bör
 tydligt specificeras i samverkansöverenskommelser om hur omhändertagandet ska samordnas och vem
 som ansvarar för vad.



Brukarföreningen Stockholm delar bedömningen att BUP bör ta ökat ansvar för utredningen
och behandling av barns och ungas narkotikabruk. Med tanke på vilka förutsättningar BUP
har i dagsläget, anser vi att sådant ansvar måste medföra ökade anslag.

16.10.2 Skadligt bruk eller beroende kan förebyggas genom tidig identifiering och stöd vid adhd

 Bedömning: Socialstyrelsen bör inom ramen för det nationella hälsoprogrammet för barn och unga, utreda
 hur olika aktörer ska kunna identifiera och stödja fler individer med adhd.


Brukarföreningen Stockholm välkomnar åtgärder som ökar möjligheterna för att barn och
unga får en god uppväxt, med tillräckligt med stöd, och en skolmiljö som främjar deras
utveckling. Att inte få det stöd man behöver i tidig ålder försvårar för barn och unga att
fullfölja skolan och få en fungerande vardag. Det är dock viktigt att inte se
läkemedelsbehandling med centralstimulerande preparat som det självklara valet.
Centralstimulerande bör förbehållas situationer då andra anpassningar i vardagen inte är
tillräckliga. De preparat som används för behandling av adhd har biverkningar som kan vara
väldigt svåra att hantera, och vi ser tyvärr alltför många fall av att läkemedel används för att
det är lättare än att omgivningen anpassar sig. Det är självklart inte bra för barn i behov av
stöd att växa upp utan det stödet, men det är inte heller bra för ett barn att tidigt
diagnosticeras utifrån svårigheter som inte nödvändigtvis är permanenta, och inte heller
nödvändigtvis beror på problem hos barnet snarare än på ett bristande skolsystem.

Det finns en risk för att anpassningar utifrån enskilda barn ses som lösningen när vissa barn
inte klarar skolan, i stället för att skolan utformas på ett sätt som fungerar för alla barn. I
dagsläget är det en oacceptabelt stor andel av barnen som är i behov av särskilt stöd i
skolan, och som behöver en diagnos för att få det stödet. I ett fungerande system ska inte
en så stor andel inte få plats. Om skolan inte ses över och görs mer barnlämplig, misstänker
vi att andelen barn som inte klarar skolan kommer fortsätta att öka. Klasserna är för stora,
lärares arbetsmiljö är för dålig, och de enda barn som klarar sig bra i skolan i dag, är barnen
med bäst förutsättningar hemifrån. Att rikta insatser enbart mot de barn som inte klarar
skolan i nuläget, riskerar att ta fokus från att skolan behöver reformeras i grunden.

Om ett företag skulle drivas på ett sätt som gjorde att stora delar av personalstyrkan
behövde medicineras med amfetamin för att fungera på jobbet, så vore det orimligt att




                                                                                                          7
snabba på köerna till adhd-diagnos i stället för att säkerställa att företaget förbättrade sin
arbetsmiljö. Detsamma bör gälla skolan.

16.10.3 Socialstyrelsen bör få i uppdrag att stödja främjandet av somatisk hälsa hos personer med
skadligt bruk eller beroende

 Bedömning: Hälso- och sjukvården behöver utöka sina insatser för att förbättra den somatiska hälsan för
 personer med skadligt bruk eller beroende. Regeringen bör skapa bättre förutsättningar för detta genom
 att ge Socialstyrelsen i uppdrag att dels stödja hälso- och sjukvården i implementering av befintliga
 rekommendationer och riktlinjer avseende rökavvänjning till målgruppen, dels utreda förutsättningarna
 att främja regelbundna hälsokon-troller hos individer med skadligt bruk eller beroende, i hälso- och
 sjukvårdens regi.


Brukarföreningen Stockholm välkomnar att narkotikabrukares somatiska hälsa får
uppmärksamhet. Dödligheten i gruppen beror inte enbart på direkta skador av
narkotikabruk, utan narkotikabrukare har sämre somatisk hälsa än övriga befolkningen. Vi
tvekar ofta inför att kontakta vården vid somatiska problem, och upplever ofta att de
problem vi har inte tas på allvar om vi väl söker vård.

Vi välkomnar att narkotikabrukare erbjuds regelbundna hälsokontroller, men anser inte att
hälsokontroller enbart ska erbjudas personer med “svårt skadligt bruk eller beroende”. Det
finns ingen anledning till att göra skillnad på brukare och kategorisera dem efter
svårighetsgrad, och det finns stora svårigheter med att göra sådana bedömningar.
Regelbundna hälsokontroller bör erbjudas samtliga brukare av sådana droger som skadar
och dödar. Vi föreslår att hälsokontroller erbjuds genom sprutbytet, på
beroendemottagningar, samt i primärvården.

Vi anser inte att separata riktlinjer för rökavvänjning krävs för personer som använder
narkotika. Att andelen rökare är högre i gruppen som använder narkotika betyder inte att
den gruppens rökning ska bemötas eller behandlas på annat sätt än rökning hos andra
grupper.




                                                                                                           8
16.10.4 Vården och stödet till särskilt utsatta grupper med skadligt bruk eller beroende bör
anpassas efter deras behov

 Bedömning: Regioner och kommuner bör säkerställa att alla, oavsett könsidentitet, könsuttryck och
 sexuell läggning, ges tillgång till vård och stöd av god kvalitet. Socialstyrelsens pågående uppdrag att
 inhämta kunskaper om och analysera vården och stödet för flickor och kvinnor med skadligt bruk eller
 beroende kan bidra till nödvändig utveckling inom området. Vidare bör ett hbtqi-perspektiv inkluderas.




Brukarföreningen Stockholm delar bedömningen men anser att “kön” saknas i listan.
“Könsidentitet” och “könsuttryck” är separat från “kön”. Kvinnor behöver särskilt fokus och
verksamheter behöver erbjuda mer anpassning utifrån kvinnors behov av trygga rum, utan
män. Den formulering som utredningen valt lämnar inte utrymme för att fokusera på
kvinnor utifrån deras kön, snarare än eventuell könsidentitet, könsuttryck och/eller sexuell
läggning. Det är av yttersta vikt att kvinnor som använder narkotika har tillgång till egna,
trygga rum, och att deras särskilda förutsättningar och sårbarhet tas på allvar. Detsamma
gäller för homosexuella män samt för transpersoner. Dessa grupper ska dock ej behandlas
som en och samma, utan behöver separeras även från varandra, om det ska vara möjligt för
samtliga att få tillgång till vård och stöd. Med hänsyn till att riksdagen röstat igenom
lagändringar som medför att det blir enklare att ändra juridiskt kön, måste åtgärder vidtas
för att säkerställa att flickor och kvinnor har tillgång till skyddade boenden,
behandlingsplatser, besök på LARO och sprutbytet, etc., som uteslutande är till för just
flickor och kvinnor, oberoende av juridiskt kön.
16.10.5 En rationell läkemedelsförskrivning av narkotikaklassade läkemedel med stöd för
nedtrappning

 Bedömning: Regionerna bör implementera de kunskapsstöd som finns för att säkerställa en rationell
 användning av narkotikaklassade läkemedel och en nedtrappning med stöd. Genom regionala riktlinjer,
 stöd och ersättningsmodeller till vårdgivare bör regionerna styra mot en minskad förskrivning av
 narkotikaklassade läkemedel och utveckla ändamålsenligt stöd till patienter. Regionerna bör överväga att
 förskriva naloxon till patienter som behandlas med opioidläkemedel.
 Förslag: Regeringen ska ge Socialstyrelsen och Läkemedelsverket i uppdrag att stödja implementering av
 nationella kunskapsstöd, och stödja lärande inom området läkemedelsberoende genom goda exempel
 inom området samt ge Tandvårds- och läkemedelsförmånsverket (TLV) i uppdrag att utreda
 förutsättningar att främja mindre förpackningsstorlekar av narkotikaklassade läkemedel inom
 läkemedelsförmånen.




Brukarföreningen Stockholm anser att naloxon bör förskrivas till alla som behandlas med
opioidläkemedel.

Brukarföreningen Stockholm avstyrker förslaget som syftar till att främja mindre
förpackningsstorlekar av narkotikaklassade läkemedel inom läkemedelsförmånen.
Narkotikaklassade läkemedel bör användas i de doser och under de behandlingstider som är
lämpliga för det tillstånd som föranlett behandlingen. Vi ser en risk för att patienter får för
otillräcklig behandling om man från politiskt håll vidtar åtgärder för att minska




                                                                                                            9
förskrivningen. Vi vill uppmärksamma på att obehandlad smärta ökar risken för att en
person väljer att använda narkotika utan att ha fått den förskriven. Det finns inget
egenvärde i att minska förskrivning av opioider och bedömningen av behandlingsdos och
behandlingslängd måste ligga hos förskrivande läkare.

17.3.1 Det behövs fortsatt en egen föreskrift för läkemedelsassisterad behandling vid
opioidberoende (LARO)

 Bedömning: En föreskrift för att bedriva läkemedelsassisterad behandling vid opioidberoende (LARO) bör
 även fortsatt finnas för att främja god, jämlik, tillgänglig och säker vård. Att LARO är såväl skadereducering,
 behandling och rehabilitering bör tydligt framgå av föreskriften.


Brukarföreningen Stockholm delar inte bedömningen. LARO är sjukvård och det finns ingen
anledning till att just den här behandlingsformen ska särregleras. Genom särregleringen
cementeras bilden av LARO som någonting annat än vanlig sjukvård, vilket missgynnar och
stigmatiserar patienter i LARO. Det bör inte krävas lagändringar för att vården ska utvecklas
och anpassas, vilket krävs när det finns en särskild föreskrift.

17.3.2 Olika vårdnivåer behöver samverka för att öka tillgänglighet till läkemedelsassisterad
behandling vid opioidberoende (LARO)

 Bedömning: Fler patienter i Sverige bör få tillgång till läkemedelsassisterad behandling vid opioidberoende
 (LARO). Genom att arbeta kunskapsbaserat och samverka mellan olika vårdnivåer kan tillgängligheten till
 insatsen förbättras hos huvudmännen.


Brukarföreningen Stockholm delar bedömningen att fler patienter bör få tillgång till LARO.
Det är viktigt att tillgängligheten förstärks i delar av landet där det i dagsläget är långt
mellan mottagningarna. Tillgängligheten behöver dock ej stärkas överallt i landet, och det
finns inget egenvärde i att öka antalet personer som har tillgång till LARO i sig – målet bör
vara att tillgängligheten är tillräckligt hög och att alla, oberoende av vilken del av landet de
bor i, har samma förutsättningar för att få vård.




                                                                                                                   10
17.3.4 Socialstyrelsen ska få i uppdrag att revidera relevanta vägledande dokument och stödja
området med kunskap

 Förslag: Regeringen ska ge Socialstyrelsen i uppdrag att revidera de nationella riktlinjerna för vård och stöd
 vid missbruk och beroende, samt kunskapsstödet om LARO och Socialstyrelsens föreskrifter och allmänna
 råd (HSLF-FS 2016:1) om läkemedelsassisterad behandling vid opioidberoende. Syftet ska vara att
 tydliggöra även det skadereducerande perspektivet av behandlingen, samt att ge vägledning också om
 differentierade krav på verksamheter vid behandling beroende på beredningsform, vilka som ska få
 ordinera behandlingen, hur uppföljningen kan stärkas och hur vårdkedjor bättre ska kunna fullföljas.
 Socialstyrelsen ska också ges i uppdrag att stödja likvärdig implementering utifrån bästa tillgängliga
 kunskap.


Brukarföreningen Stockholm tillstyrker förslaget och ser ett stort behov av att riktlinjerna
hålls uppdaterade. Från våra medlemmar i LARO framgår att kvaliteten på vården varierar
stort beroende på vilken mottagning, och vilken del i landet, man tillhör. Vidare får vi
rapporter om att patienter upplever att de blir pressade till att byta preparat, trots att de är
nöjda med sin behandling. Det är viktigt att respekt för patienternas autonomi genomsyrar
LARO-verksamheterna, och ges möjlighet att påverka sin behandling.

Vi vill betona att vi inte delar uppfattningen om att kombinationspreparat (buprenorfin-
naloxon) utgör ett hinder mot intravenöst bruk, “läckage”, etc. Kombinationspreparat togs
fram för att patenten på monopreparaten var på väg att löpa ut, och marknadsföringen av
kombinationspreparaten som säkrare, för att de förhindrade “läckage” och intravenöst
bruk, saknar grund.

17.3.5 Ökad tillgänglighet till läkemedelsassisterad behandling vid opioidberoende (LARO) ska ingå
i ett nationellt program för att minska narkotika- och läkemedelsorsakade förgiftningar

 Förslag: Ökad tillgänglighet till läkemedelsassisterad behandling vid opioidberoende (LARO) ska ingå i ett
 nationellt program för att minska narkotika- och läkemedelsorsakade förgiftningar. Val av beredningsform
 har stor betydelse för riskerna på samhällsnivå, vilket bör beaktas av regionerna.
 Bedömning: Socialstyrelsen, Tandvårds- och läkemedelsförmåns-verket (TLV), Läkemedelsverket och andra
 relevanta aktörer bör noggrant följa utvecklingen inom området och bidra till en säker och ändamålsenlig
 styrning vad gäller rekommendation och subvention av beredningsform i LARO.




Brukarföreningen Stockholm anser att ökad tillgänglighet till LARO är en nyckelfaktor i att
förhindra narkotikarelaterad dödlighet. Vi efterfrågar också att man inför LARO-behandling
även som kortsiktigt behandlingsalternativ (se inledande anmärkningar i detta yttrande).
Möjligheten att delta i kortvarig behandling kan skydda liv i perioder då tillgången på
opioider är svag, och risken för att brukare får i sig betydligt farligare substanser är hög.
Kortvarig behandling kan också ge brukare en möjlighet att se fördelarna med LARO-
behandling. Sannolikt kommer vissa brukare välja att stå kvar i behandling även efter det att
krissituationen har upphört.




                                                                                                                  11
17.3.6 Barriärer, såsom egenavgifter, mot läkemedelsassisterad behandling vid opioidberoende
(LARO) bör minska

 Bedömning: Regionerna bör eftersträva möjlighet till egenremiss för LARO samt utreda om patient- och
 egenavgifter för LARO under behandlingens första år kan avvecklas för att bedriva LARO med lägre
 trösklar. Vi bedömer att Sveriges Kommuner och Regioner (SKR) kan stödja och ge regionerna tillräcklig
 vägledning i frågan.


Brukarföreningen Stockholm delar bedömningen. Förutsättningarna för att finansiera
behandlingen varierar stort, och de personer som är i störst behov av LARO, har ofta
betydande svårigheter att bekosta behandlingen.

17.3.7 Fler klienter inom Kriminalvården ska få tillgång till läkemedelsassisterad behandling vid
opioidberoende (LARO)

 Förslag: Regeringen ska uppdra åt Kriminalvården att, i samverkan med Sveriges kommuner och regioner
 (SKR) samt Socialstyrelsen, utreda formerna för hur specialiserad vård, med fokus på läkemedelsassisterad
 behandling vid opioidberoende (LARO), ska kunna erbjudas fler klienter under anstaltsvistelse och häkte,
 samt säkerställa fungerande vårdkedjor för att behandling ska kunna fortsätta vid utslussning från
 Kriminalvården.


Brukarföreningen Stockholm tillstyrker förslaget och betonar vikten av att klienter med
LARO flyttas över till en LARO-mottagning i anslutning till att en anstaltsvistelse upphör.
Överflyttningen bör ske överlappande, för att försäkra att inget behandlingsglapp uppstår.

18.6 Förslag för att säkra grundläggande nationella uppgifter om LARO

 Bedömning: Det är viktigt att populationen i LARO och vilka läkemedel som används kan identifieras och
 följas nationellt. Detta behöver kunna göras genom patientregistret. Vi ser att en rapporteringsanvisning
 bör tas fram för LARO. Dessutom behövs informationsinsatser för att så snabbt som möjligt nå en enhetlig
 och effektiv rapportering.
 Förslag: Regeringen ska ge Socialstyrelsen i uppdrag att genomföra nödvändiga åtgärder för att genom
 patientregistret kunna identifiera och följa vilka patienter som är ordinerade LARO samt vilka läkemedel
 som används. Uppdraget ska genomföras i dialog med dels den nationella kunskapsstyrningens nationella
 arbetsgrupp för skadligt bruk och beroende, dels den så kallade Beredningsgruppen för samordnad
 rapportering till patientregistret. Uppdraget ska innehålla delmålet om att senast tre år efter uppdragets
 början ska antalet LARO-patienter som kan identifieras genom patientregistret uppgå till minst 90 procent
 av en uppdaterad skattning av antalet LARO-patienter lik den vi nu gjort fram till 2022.
 Till dess att förutsättningarna för att följa LARO har förbättrats, ska Socialstyrelsen genomföra och
 publicera årliga skattningar av antal patienter i LARO samt utveckling och fördelning av LARO-läkemedel
 (efter Definierade Dygnsdoser [DDD]).




Brukarföreningen Stockholm tillstyrker förslaget och delar bedömningen. Avsaknaden av
tillförlitlig data är ett allvarligt problem som inte kan tolereras. När data saknas är det
omöjligt att göra välgrundade bedömningar av hur LARO fungerar.




                                                                                                              12
19 Vård och stöd till anhöriga

Anhöriga ingår inte i Brukarföreningen Stockholms målgrupp och vi avstår därför från att
lämna synpunkter på förslagen i denna del. Vi vill dock understryka vikten av att säkra
brukares integritet och sekretess, och anser att det är vanskligt att ge anhörigperspektivet
ett för stort fokus i frågor som rör brukare av narkotika. Dessa grupper bör behandlas helt
separat, för bådas skull. Vi anser också att anhörigstöd är någonting som bäst ges genom
civilsamhällets organisationer, och att de organisationer som erbjuder sådant stöd bör
stärkas, snarare än ersättas av offentliga instanser.

20.2 Hantering av opioidantagonister utanför hälso- och sjukvården ska regleras i en särskild lag

    Förslag: Hantering av läkemedel som verkar som opioidantagonister utanför hälso- och sjukvården ska
    regleras i en särskild lag.


Brukarföreningen Stockholm tillstyrker förslaget om att naloxon och andra
opioidantagonister ska regleras i en särskild lag. Förslaget överensstämmer med vad vi
efterfrågade i vår kommentar till utredningens delbetänkande SOU 2022:54. 1

Brukarföreningen Stockholm tillstyrker även samtliga övriga förslag i avsnitt 20.
Utredningens förslag är genomtänkt och uppfyller de önskemål vi och den grupp vi
representerar har. Sedan utredningens slutbetänkande publicerades har beslut om
receptfrihet för naloxon kommit. Vi vill understryka att receptfrihet enbart löser en liten del
av problemet, och att en särskild lag fortfarande är nödvändig. Receptfrihet möjliggör inte
för att naloxon köps och delas vidare till andra, och risken är stor att kostnaden för köp utan
recept blir högre än vad många brukare kan hantera. Det är viktigt att ytterligare åtgärder
vidtas för att säkerställa en god tillgång till naloxon överallt där det kan behövas.




1
    Våra kommentarer till SOU 2022:54 finns som en bilaga i slutet av detta yttrande.




                                                                                                          13
21.2.1 Förslag till definition av skadereducering inom narkotikaområdet som bör antas av
riksdagen

 Förslag: Definitionen av skadereducering vad avser narkotika i Sverige ska vara: Skadereducering inom
 narkotikapolitiken omfattar insatser, program och policyer som utan krav på drogfrihet syftar till att
 minska de hälsomässiga, sociala och ekonomiska skadorna av narkotikaanvändning för individer och
 samhället samt öka livskvaliteten för enskilda.
 Bedömning: Denna definition bör bli fastställd av riksdagen och kopplas till det riksdagsbundna nationella
 målet och andra vägledande dokument för narkotikapolitiken.




Brukarföreningen Stockholm tillstyrker och välkomnar förslaget. Vi välkomnar särskilt att
ökad livskvalitet för brukare av narkotika lyfts.

21.2.2 Målet för narkotikapolitiken kan behöva förändras

 Bedömning: Regeringen bör föreslå för riksdagen att målet för narkotikapolitiken som helhet ändras från
 ett samhälle fritt från narkotika till ett samhälle med minskade skador av narkotika.


Brukarföreningen Stockholm delar bedömningen.

21.2.3 Skadereducering ska inkluderas i riktlinjer och vägledningar på nationell nivå

 Förslag: Regeringen ska ge Socialstyrelsen i uppdrag att uppdatera de nationella riktlinjerna för vård och
 stöd vid missbruk och beroende med insatser, metoder eller arbetssätt som syftar till skadereducering
 enligt den föreslagna definitionen av begreppet skadereducering avseende narkotika.
 Bedömning: De nationella riktlinjerna för vård och stöd vid missbruk och beroende bör utvidgas till att
 omfatta fler aktörer än regioner och kommuner.



Brukarföreningen Stockholm tillstyrker förslaget och delar bedömningen. Skademinimering
behöver få mer utrymme. Förslaget skulle leda till att svenska riktlinjer bättre motsvarar de
målsättningar som UNODC ställer upp.

21.2.4 Lågtröskelperspektiv kan förstärkas och omotiverade krav på drogfrihet ska kartläggas

 Förslag: Regeringen ska ge Myndigheten för vård- och omsorgsanalys (MyVA) i uppdrag att systematiskt
 kartlägga huruvida omotiverade krav på drogfrihet, eller krav kopplade till påbörjad behandling för att ta
 del av andra insatser, finns i vård- och stödverksamheter till personer med skadligt bruk eller beroende av
 narkotika.
 Bedömning: Lågtröskel som ett perspektiv inom ramen för begreppet god vård och omsorg bör anammas
 genom hela vårdkedjan och inte uteslutande kopplas till skadereducerande insatser.


Brukarföreningen Stockholm tillstyrker förslaget och delar bedömningen. Trots att
förbättringar har skett, förekommer omotiverade krav på drogfrihet och/eller behandling i
allt för hög utsträckning. Det är viktigt att förekomsten av sådana krav kartläggs och
motarbetas, så att fler narkotikabrukare kan få tillgång till de insatser som de behöver. Vi vill




                                                                                                               14
särskilt lyfta behovet av att eliminera alla omotiverade krav på drogfrihet för att få tillgång
till bostad.

21.3.1 Sprututbytesverksamheter ska få ett bredare syfte och genom lagförändringar nå fler som
injicerar narkotika

 Bedömning: Utbudet av lågtröskelverksamheter som kan erbjuda flera skadereducerande och
 hälsofrämjande insatser samtidigt bör utökas. Sprututbytesverksamheter kan fylla en sådan funktion.
 Förslag: Lag (2006:323) om utbyte av sprutor och kanyler ska ändras så att syftet utvidgas till att även
 omfatta uppgiften att främja psykisk och fysisk hälsa. Tillståndskravet för verksamheten tas bort och
 ersätts med en anmälningsplikt. Även fortsatt gäller att åldersgränsen för verksamheten är 18 år, men
 även yngre personer ska, om särskilda skäl föreligger, undantagsvis kunna ta del av verksamheten. Krav på
 återlämning av sprutor och kanyler tas bort och ersätts med skrivningar om att verksamheten ska främja
 återlämning av sprutor och kanyler.




Brukarföreningen Stockholm tillstyrker delvis förslaget. Vi ser positivt på förslaget att ersätta
tillståndskravet med en anmälningsplikt, och välkomnar förslaget om att ta bort kravet på
återlämning av sprutor och kanyler. Vi ifrågasätter nödvändigheten i att hålla fast vid en
åldersgräns på 18 år, och anser att det vore bättre att öppna upp verksamheten även för
personer under 18 år. Personer under 18 år som injicerar narkotika utgör en särskilt sårbar,
och i hög grad svårnådd, grupp. Åldergränsen medför att dessa personer är beroende av
andra, äldre brukare, för att få tillgång till sprutor och kanyler. Ett sådant beroende av äldre
personer bör motverkas. Vidare anser vi inte att formuleringen i förslaget överensstämmer
med vad som följer i avsnittet. Den föreslagna formuleringen – särskilda skäl – är ett lägre
ställt krav än det som framkommer i skälen för bedömningen – att det ska uppenbart ska
vara för barnets bästa. Det som beskrivs i skälen för bedömningen utgör snarare synnerliga
skäl.

Brukarföreningen Stockholm anser att sprutbyte ska bedrivas utan att brukare avkrävs
personuppgifter, inklusive ålder, och att ingen diskriminering av brukare ska få ske, vare sig
utifrån ålder eller andra faktorer. Enbart genom att öppna upp verksamheten på detta sätt,
kan sprutbyten utgöra en möjlig kontaktpunkt mellan vården och de mest svårnådda av
narkotikabrukare.

21.3.2 Sprutor och kanyler ska kunna köpas på apotek som komplement till
sprututbytesverksamheter

 Förslag: Förordningen (2012:596) om införsel av och handel med sprutor och kanyler ska ändras för att
 möjliggöra köp av sprutor och kanyler på apotek.


Brukarföreningen Stockholm tillstyrker förslaget. Vidare anser vi det önskvärt att
subventionera hela eller delar av kostnaden. Det finns inget hinder mot att bedriva
sprutbyte genom apotek och utan krav på att brukare uppger personuppgifter. Sådana
sprutbyteslösningar finns redan i andra länder, och har funnits länge. En åldersgräns om 20




                                                                                                             15
år för köp av sprutor och kanyler på apotek kan accepteras, förutsatt att yngre personer har
tillräcklig tillgång till sprutbyten, oberoende av huruvida särskilda skäl föreligger.

21.4.2 Incitament kan bidra till metod- och pilotutveckling inom området skadereducering och
lågtröskelperspektiv

 Förslag: Regeringen ska avsätta medel för att stimulera kunskapsutveckling inom området
 skadereducering och lågtröskelverksamheter. Syftet med medlen är att möjliggöra för kommuner och
 regioner, samt om möjligt även statliga aktörer, forskningsaktörer och civilsamhälle, att genomföra och
 utvärdera pilotverksamheter och samverkansformer för att stärka det skadereducerande arbetet. Sådana
 medel ska kunna utgå efter ett ansökningsförfarande. Socialstyrelsen bedöms vara en lämplig aktör för att
 bedöma och fördela sådana medel.



Brukarföreningen Stockholm tillstyrker och välkomnar förslaget. Skademinimering är ofta
inte tillräckligt för att en verksamhet ska vara kvalificerad att ta emot särskilda medel på
ANDTS-området, vilket förhindrar för föreningar som vår att få finansiering. Vi skulle helst se
att nuvarande krav för mottagande av organisationsstöd inom ANDTS-området utökades, så
att även verksamheter med skademinimeringsfokus skulle få möjlighet att söka sådana
medel. Vi behöver ytterligare kunskap om olika skademinimerande åtgärder, och att enbart
använda sig av resultat från utländska undersökningar är inte tillräckligt.

21.5.1 Heroinassisterad behandling är en del av läkemedelsassisterad behandling vid
opioidberoende

 Bedömning: Vi bedömer att heroinassisterad behandling kan bedrivas av hälso- och sjukvården som en
 läkemedelsassisterad behandling vid opioidberoende. Detta förutsätter att det finns ett godkänt
 läkemedel i Sverige som kan användas i behandlingen. När och om så är fallet kan den hälso- och
 sjukvårdsverksamhet som enligt gällande föreskrift vill bedriva verksamheten anmäla detta till
 Inspektionen för vård och omsorg (IVO).


Brukarföreningen Stockholm delar bedömningen.




                                                                                                             16
21.5.2 Lågtröskelmottagningar kan bedriva både sprututbyte och läkemedelsassisterad behandling
vid opioidberoende (LARO)

 Bedömning: Vi bedömer att verksamheter som bedriver läkemedelsassisterad behandling vid
 opioidberoende (LARO) respektive verksamhet för sprututbyte kan bedrivas som en gemensam
 lågtröskelverksamhet förutsatt att verksamheterna följer gällande föreskrifter. På sikt kan det övervägas
 om gemensamma föreskrifter för lågtröskelverksamheter bör utvecklas.


Brukarföreningen Stockholm avstyrker förslaget. Redan i dagsläget uttrycker vissa LARO-
patienter att besök på mottagningarna utgör ett stressmoment, eftersom de ofta möter
personer i aktivt narkotikabruk utanför mottagningarna. Målgruppen för LARO är inte
identisk med målgruppen för sprutbyte, och vi anser att det är viktigt att skydda de LARO-
patienter som inte önskar ha någon kontakt med personer i aktivt narkotikabruk. Om dessa
två verksamheter sker på samma mottagning blir det svårt att undvika att grupperna stöter
in i varandra. Vi anser att sådana kombinationsmottagningar kan accepteras enbart om de
utgör ytterligare ett alternativ. Om renodlade LARO-mottagningar saknas på orten, anser vi
inte att en kombinerad mottagning är ett fullgott substitut.

21.5.3 Anpassade boendelösningar för personer med skadligt bruk eller beroende bör kartläggas
och vidareutvecklas

 Bedömning: Boende är centralt för såväl skadereducering som rehabilitering. Socialtjänsten bör aktivt
 arbeta med att implementera kunskapsbaserade insatser, såsom Bostad först.
 Förslag: Regeringen ska ge Socialstyrelsen i uppdrag att dels kartlägga olika typer av boendeformer utifrån
 olika lagstiftningar (såsom exempelvis SoL och lagen (1993:387) om stöd och service till vissa
 funktionshindrade, LSS), för personer med skadligt bruk eller beroende, dels utreda behovet av vägledning
 inom området för att skapa mer enhetlig tillämpning av regelverket i Sverige. I arbetet ska särskilt beaktas
 hur boende för personer med samtidigt skadligt bruk eller beroende och våldsutsatthet kan säkerställas.



Brukarföreningen Stockholm delar bedömningen och tillstyrker förslaget.

21.5.4 Folkhälsomyndigheten ska få i uppdrag att utreda hur information om hur personer med
skadligt bruk eller beroende av narkotika kan minska risk för skador

 Förslag: Regeringen ska ge Folkhälsomyndigheten i uppdrag att tillsammans med civilsamhället och
 målgruppen utreda sätt att ta fram och sprida upplysningar om olika substanser och värderingsfri
 information om risker till personer som använder narkotika.


Brukarföreningen Stockholm tillstyrker förslaget och ser positivt på att målgruppen föreslås
vara delaktig.




                                                                                                                17
22.2.1 Lagstiftningen bör ses över

    Bedömning: Regeringen bör initiera en översyn av narkotikastrafflagen och påföljderna vid narkotikabrott
    för att bland annat utreda hur lagen påverkar de medicinska och sociala skadeverkningarna och om
    personer med skadligt bruk eller beroende erbjuds vård- och omsorgsinsatser i tillräcklig omfattning.



Brukarföreningen Stockholm delar bedömningen. Vi vill betona betydelsen av att inte
behandla narkotika som en enda enhetlig kategori. En översyn av narkotikastrafflagen bör
göras förbehållslöst, och med öppenhet inför möjligheten att olika preparat kan behöva
regleras på olika sätt. Vi efterfrågar att en översyn prioriterar regleringen av sådan narkotika
som leder till dödsfall och allvarliga skador hos brukare.

22.2.2 Polisen bör få i uppdrag att utreda tillämpningen av rapporteftergift

    Bedömning: Regeringen bör ge Polismyndigheten i uppdrag att se över hur myndigheten använder
    rapporteftergift vid misstanke om eget bruk och innehav för eget bruk av narkotika, och vid behov ta fram
    föreskrifter eller vägledning för hur rapporteftergift ska användas. Rapporteftergift borde exempelvis
    kunna vara aktuell när det finns en känd beroendeproblematik hos den som misstänks eller då någon
    bistått vid en nödsituation.


Brukarföreningen delar bedömningen. Vi har tidigare lyft behovet av att utreda hur
rapporteftergift används, samt att polislagen ändras så att rapporteftergift kan användas i
det fall att polisen administrerar naloxon vid en överdos. I vår kommentar till utredningens
delbetänkande uttryckte vi följande:
           Om polisen ges rätt att administrera naloxon så måste den rättigheten kompletteras med en
           utökning av polislagens nionde paragraf. Rapporteftergift måste tillåtas när ringa
           narkotikabrott upptäcks för att polisen utför sin serviceskyldighet – till exempel då de hjälper
           till med akuta insatser vid överdos. Brukarföreningen Stockholm kommer fortsätta ta upp
           behovet av en sådan ändring i polislagen. 2

I dagsläget används rapporteftergift på mycket olika sätt i olika polisområden, och lagens
ordalydelse lämnar inte utrymme för rapporteftergift vid misstanke om narkotikabrott.

22.2.3 Åtalsunderlåtelse bör övervägas för personer med skadligt bruk eller beroende

    Bedömning: Åtalsunderlåtelse bör även kunna övervägas för personer som är i behov av hälso- och
    sjukvård i form av beroendevård.


Brukarföreningen Stockholm anser att det är tveksamt att särbehandla olika brukare av en
och samma drog, och att en åtalsunderlåtelse i praktiken skulle riskera att tillämpas ytterst
godtyckligt. Vi har svårt att se hur åtalsunderlåtelse för personer med skadligt bruk eller
beroende vore kompatibelt med 1:9 RF.



2
    Se not 1.




                                                                                                                18
24.2.4 Hälso- och sjukvården behöver fortsatt och intensifierat förskriva naloxon till personer som
använder narkotika

 Bedömning: Regionerna bör intensifiera arbetet med att förskriva naloxon till personer som använder
 narkotika eller har recept på opioidläkemedel.


Brukarföreningen Stockholm delar bedömningen.

24.3.1 Regeringen ska anta ett program för att minska antalet dödsfall till följd av läkemedels- och
narkotikaförgiftningar och besluta ett konkret mål för den första femårsperioden

 Förslag: Ett nationellt program som innehåller insatser för att minska förgiftningsdödsfall orsakade av
 läkemedel och narkotika ska antas av regeringen som komplement till nu gällande ANDTS-strategi.
 Programmet ska komplettera regeringens nollvision med en konkret målsättning. Målet ska vara att
 dödligheten ska ha minskat med minst 20 procent från 2022 års nivå fem år efter införandet av
 programmet.


Brukarföreningen Stockholm tillstyrker förslaget. Vi anser att den föreslagna målsättningen
– en minskning med minst 20 % under fem års tid – är rimlig. Genom konkreta målsättningar
blir det möjligt att utvärdera utfallet.




                                                                                                           19
