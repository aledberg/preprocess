                                                                    Yttrande                                   1 (8)
                                                                    Datum                     Diarienummer
                                                                    2024-04-18                2212-2024




                                                                    Socialdepartementet
                                                                    s.remissvar@regeringskansliet.se



                   Begäran om yttrande över remiss
                   Narkotikautredningen - Vi kan bättre!
                   Kunskapsbaserad narkotikapolitik med liv och hälsa
                   i fokus SOU 2023:62
                   Er beteckning: S2024/00085 SOU 2023:62

                   Länsstyrelsen Skåne (härefter Länsstyrelsen) väljer att, utifrån våra
                   uppdrag och kompetensområden, ge synpunkter på de delar av
                   utredningen som rör det förebyggande perspektivet. De
                   bedömningar och förslag som inte nämns i remissvaret har
                   Länsstyrelsen valt att inte svara på specifikt.


                   Sammanfattning
                   Länsstyrelsen tillstyrker och lyfter fram förslag och bedömningar
                   från utredningen som rör ett ökat tvärsektoriellt arbete både på
                   lokal, regional och nationell nivå, ett ökat kunskapsstöd grundat i
                   kunskapsbaserat arbete och forskning, samt en pilot av nationell
                   förvaltning av metoder. Förslagen och bedömningarna som
                   Länsstyrelsen lyfter fram hanterar också tillgångsbegränsande
                   arbete gällande narkotika, en ökad tillgänglighet till
                   föräldraskapsstöd, meningsfull fritid och sysselsättning för unga
                   samt en stärkt struktur för tidiga insatser. Gällande utredningens
                   förslag om ett särskilt narkotikaförebyggande program och uppdrag
                   till Folkhälsomyndigheten om att förmedla kunskap om narkotika
                   och hälsoeffekter vill Länsstyrelsen lyfta både risker och möjligheter.
                   Gällande konsekvensbeskrivningar för förslagen och bedömningarna
                   i utredningen samt förslaget om ett förändrat mål för
                   narkotikapolitiken vill Länsstyrelsen lyfta att det behöver göras
                   fördjupade barnkonsekvensanalyser, för att säkerställa att åtgärder
                   inte riskerar att få en negativ inverkan på barn generellt eller på
                   vissa grupper av barn.




Postadress: 205 15 Malmö    Telefon: 010-224 10 00         E-post: skane@lansstyrelsen.se   Webb: lansstyrelsen.se/skane

                                         www.lansstyrelsen.se/skane/personuppgifter
Länsstyrelsen Skåne                                                        Yttrande                                           2 (8)
                                                                           2024-04-18                             2212-2024


             14.2 Kommunerna bör i ökad grad samordna det
             förebyggande arbetet mellan olika sektorer
             Länsstyrelsen Skåne instämmer i ovan, men ser att kommunernas
             förutsättningar för praktiskt genomförande är väldigt olika trots
             förstärkning av styrning för det brottsförebyggande arbetet.

             I slutredovisning av länsstyrelsernas uppdrag att stödja den
             regionala implementeringen av den nationella folkhälsopolitiken
             nämns utmaningar som:
             …”Olika resursnivåer och kapacitet. Vissa kommuner hade större
             resurser och kapacitet att genomföra folkhälsoinsatser än andra.”…
             …”Brist på kunskap om tvärsektoriellt arbete innebar en bristande
             förståelse för vikten av samverkan mellan olika delar av
             kommunen,”… 1

             Dessa utmaningar återfinns även inom ANDTS-området och det
             narkotikaförebyggande arbetet. Exempelvis har årsarbetstiden för
             kommunala samordnare inom ANDTS i Skåne i princip halverats de
             senaste tio åren. Detta skapar utmaningar för kommuners
             möjligheter att bedriva ett långsiktigt och konsekvent narkotika (och
             ADTS-) förebyggande arbete samt för att ta emot det stöd som
             erbjuds från regionalt och nationellt håll. Eftersom en lagstiftning
             inom det brottsförebyggande området trätt i kraft finns det nu en
             utsedd brottsförebyggande samordnare i alla kommuner, dock med
             varierande arbetstid avsatt.

             För att skapa långsiktighet i det förebyggande arbetet behöver
             kommunernas förutsättningar för att arbeta tvärsektoriellt samt
             kunskapsbaserat och med grund i forskning stärkas. Uppdraget som
             föreslås till Länsstyrelserna kring att stärka kommunernas
             förutsättningar för att genomföra ett föreslaget narkotikaprogram
             kan fungera som en skjuts i detta, men ytterligare förstärkningar för
             att alla kommuner ska kunna implementera ett tvärsektoriellt
             arbetssätt kommer rimligen att behövas.

             Det är också viktigt att uppdrag inom ANDTS-området har ett
             rimligt tidsspann för att möjliggöra en kunskapsbaserad
             arbetsprocess. Insatserna riskerar annars att bli ineffektiva och inte
             heller möjliga att följa upp eller utvärdera.




             1 Länsstyrelserna (2024) En infrastruktur för folkhälsopoli�ken Länsstyrelsernas erfarenheter och lärdomar

             från et tvåårigt regeringsuppdrag. 3128-2022, Länsstyrelsen Västerboten, S2022/01941,
             Socialdepartementet.
Länsstyrelsen Skåne                                   Yttrande                              3 (8)
                                                      2024-04-18                2212-2024


             14.3 Folkhälsomyndigheten ska få i uppdrag att ta
             fram kunskapsstöd i syfte att höja kvaliteten i
             förebyggande arbete
             Länsstyrelsen tillstyrker detta förslag och tillhörande bedömning om
             att statliga myndigheter bör samordna sina vägledningar och
             kunskapsstöd för förebyggande arbete. Länsstyrelsen vill framhålla
             att det är viktigt att kunskapsstöd rörande narkotika är en del av ett
             bredare stöd som även inkluderar ADTS (samt tex lustgas).
             Länsstyrelsen vill även lyfta vikten av att utveckla och tillgängliggöra
             utbildningsinsatser i hela Sverige utifrån översättningen som
             Folkhälsomyndigheten gjort av European Prevention Curriculum
             (EUPC). Malmö stad har genomfört en pilotomgång av utbildning
             med grund i EUPC i vilken exempelvis kommunanställda,
             Länsstyrelsen Skåne och Folkhälsomyndigheten deltagit. Det är
             viktigt att ta vara på erfarenheterna från denna pilotomgång i
             utvecklingen av arbetet med EUPC.

             Länsstyrelsen vill med hänvisning till detta förslag även lyfta upp
             lärosäten och studenthälsan som en viktig målgrupp för stöd i ett
             effektivt narkotika- (och övrigt ADTS-) förebyggande arbete. Kanske
             kan även erfarenheter från det uppdrag som föreslås för Skolverket i
             samverkan med Folkhälsomyndigheten gällande framtagande av
             stöd för skolans hälsofrämjande och narkotikaförebyggande arbete,
             tas in i ett sådant arbete.


             14.3.2 Ett nationellt stöd för förvaltning av metoder
             och arbetssätt bör testas
             Länsstyrelsen tillstyrker bedömningen ovan och vill lyfta att det är
             viktigt att detta kompetenscentrum har kunskap om samt
             tillgängliggör och anpassar metodstöd och material till olika
             regionala och lokala förutsättningar. Det vore även önskvärt att
             metoder med god evidens från andra länder, anpassas till svenska
             förhållanden och effektutvärderas.


             14.4 Satsningarna på att stärka strukturen för
             samverkan om tidiga insatser bör fortsätta
             Länsstyrelsen tillstyrker bedömningen ovan och vill särskilt
             understryka Socialstyrelsens och Skolverkets bedömningar kring
             behovet av tvärsektoriellt arbete som lyfts in i utredningen: …”
             Socialstyrelsen och Skolverket gör bedömningen att det behövs en
             permanent fastlagd samordning på nationell, regional och lokal nivå
             för att skapa långsiktighet i det förebyggande arbetet.
Länsstyrelsen Skåne                                   Yttrande                              4 (8)
                                                      2024-04-18                2212-2024


             14.5.1 Föräldrastöd bör göras tillgängligt för fler
             föräldrar
             Länsstyrelsen tillstyrker bedömningen ovan och vill också, liksom
             utredningen, lyfta vikten av att satsningar på föräldraskapsstöd
             behöver vara långsiktiga för att säkerställa hållbara strukturer och
             kontinuitet i arbetet. Länsstyrelsen vill även lyfta jämlikhetsaspekten
             utifrån att det i rådande stund inte är alla Länsstyrelser som har
             uppdrag kring föräldraskapsstöd och att alla kommuner i alla län
             därför inte har tillgång till samma regionala stöd. Uppdraget
             omfattar i dagsläget inte heller ett generellt föräldraskapsstöd med
             målet att nå alla utifrån ett främjande perspektiv. Det är viktigt att
             föräldraskapsstödsarbete bedrivs på alla preventionsnivåer och
             målgruppsanpassas så att det når ut till alla.


             14.5.2 Skolverket bör få i uppdrag att ta fram stöd för
             skolans hälsofrämjande och narkotikaförebyggande
             arbete
             Länsstyrelsen tillstyrker ovan bedömning och vill även lyfta ett
             behov av att lägga till utveckling av material att använda i
             undervisningen till detta uppdrag. En uppdatering av ANDTS på
             schemat är under utveckling av CAN med målgruppen pedagoger,
             att använda i undervisningen. Utifrån Länsstyrelsens dialoger med
             kommuner, råder det en osäkerhet bland pedagoger kring hur
             undervisning om ANDTS ska integreras i ordinarie undervisning
             utan att riskera att bidra till majoritetsmissförstånd, öka nyfikenhet
             hos elever samt hur kompetensutveckling ska ske inom dessa
             områden. Framtagning av stöd för detta bör ske nationellt med
             möjlighet att anpassas till lokala och regionala förutsättningar,
             lämpligen i samverkan med CAN som redan tagit fram befintligt
             material.

             Det finns en utmaning i samverkan med och stöd till skolor
             dels då det inte finns mottagare med likvärdiga förutsättningar för
             det narkotika- (och övriga ADTS-) förebyggande arbetet i alla
             kommuner, dels då det inte finns någon regional motsvarighet från
             Skolverket att samverka med utifrån regionala förutsättningar. För
             hälsofrämjande och förebyggande arbete i skolor finns det, liksom
             bland kommuner, varierande kunskapsbas inom prevention,
             hälsofrämjande arbete och ANDTS-frågor samt mottagarkapacitet
             för det stöd som finns tillgängligt.


             14.5.3 Satsningarna på att begränsa tillgängligheten
             till narkotika bör fortsätta
             Länsstyrelsen anser det vara positivt att stärka arbete för att minska
             tillgänglighet till narkotika i enlighet med utredningens bedömning.
             Det finns goda erfarenheter att hämta ur arbetet som utredningen
Länsstyrelsen Skåne                                   Yttrande                              5 (8)
                                                      2024-04-18                2212-2024


             nämner samt utifrån exempelvis regionalt arbete som Skåne
             tillsammans mot narkotika. Arbetet kräver dock finansiering för
             samordning, vidareutveckling och implementering.


             4.5.4 Folkhälsomyndigheten bör få i uppdrag att följa
             upp arbetet mot narkotikaanvändningen inom
             nöjesmiljöer
             Länsstyrelsen tillstyrker ovan bedömning om en uppföljning av
             arbetet med metoden Krogar mot knark och det är även relevant att
             utvärdera resultaten lokalt och nationellt. Länsstyrelsen vill också
             lyfta vikten av en långsiktig nationell samordning av arbetet med
             metoden.

             14.5.5 Satsningar på att skapa meningsfull fritid och
             sysselsättning för barn och unga
             Länsstyrelsen tillstyrker ovan bedömning, dock kräver ett ökat fokus
             på ett sådant arbete ökade resurser och kompetens från
             kommunernas sida. Med utgångspunkt i att alla kommuner inte har
             en ANDTS-samordnare kan detta arbete bli svårt att genomföra rent
             praktiskt utan nationella satsningar på exempelvis
             kompetensutveckling hos kommunal personal som hanterar
             föreningsbidrag, eller ökade resurser i kommunerna för arbetet mot
             föreningslivet.


             14.5.7 Förebyggande insatser riktade till sårbara
             grupper och individer kan ge effekt på flera olika
             problem, däribland narkotika
             Länsstyrelsen tillstyrker bedömningen om att det är angeläget att
             satsa på förebyggande arbete mot identifierade riskgrupper,
             inklusive utvärdering av de arbetssätt som i dag används i Sverige.
             Länsstyrelsen vill även framhålla vikten av att i utvärdering av olika
             satsningar, titta på utfallet för barnen.


             14.6 Folkhälsomyndigheten ska få i uppdrag att
             förmedla kunskap om narkotika och hälsoeffekter
             Länsstyrelsen tillstyrker förslaget med motiveringen att det behövs
             uppdaterad, saklig information om hälsoeffekter av narkotika samt
             hur denna kan användas för att förebygga narkotikaanvändning
             utifrån rådande forskning. Det är viktigt att i detta uppdrag
             undersöka och tydliggöra vilka målgrupper som bör få vilken
             information, på vilken preventionsnivå materialet bör användas, vad
             denna information förväntas få för effekt på vem/vilka, innan den
             förmedlas för vidare spridning till olika målgrupper.
             Länsstyrelsen vill även instämma i och framhålla följande från
             utredningen: ”Det är viktigt att informationen inte bidrar till ett
Länsstyrelsen Skåne                                                Yttrande                                      6 (8)
                                                                   2024-04-18                        2212-2024


             majoritetsmissförstånd om narkotikaanvändning, väcker nyfikenhet
             att prova narkotika eller bidrar till en norm om att
             narkotikaanvändning är det normala.”2

             15.1 Regeringen ska anta ett särskilt program för att
             förebygga narkotikaanvändning hos barn och unga
             Utredningen lyfter …”Det faktum att narkotikaförebyggande arbete i
             första hand bedrivs som en del i ett generellt hälsofrämjande och
             förebyggande arbete gör att vi har övervägt lämpligheten i att
             föreslå ett särskilt program för att förebygga narkotikaanvändning
             hos barn och unga.” Det nämns också att det kan finnas en risk i att
             betona en fråga på bekostnad av andra.

             Länsstyrelsen instämmer i att det finns risker med att skapa ett
             särskilt program för endast narkotikaförebyggande arbete. Både
             alkohol och tobak har samband med användning av narkotika.
             Alkohol är fortfarande den allra vanligaste drogen bland barn och
             unga 3 och användningen av nikotinprodukter ökar bland unga 4. Det
             är därför viktigt att ta ett helhetsgrepp kring frågorna.

             Det kan även finnas vinster i att sätta ljuset på det
             narkotikaförebyggande arbetet och stärka tillgången till information
             om och stöd för att genomföra narkotikaförebyggande insatser
             grundade i forskning.

             Om ett narkotikaförebyggande program tas fram vill Länsstyrelsen
             därför, liksom utredningen, framhålla vikten av att ett långsiktigt
             hälsofrämjande och livsvillkorsstärkande arbete utifrån ett
             livsloppsperspektiv behöver pågå och resurssättas parallellt med ett
             effektivt narkotika- (och ADTS-) samt brotts-förebyggande arbete.
             Det är också viktigt att programmet samordnas och går i linje med
             den nationella ANDTS-strategin samt med övriga nationella mål och
             styrdokument som har beröringspunkter med
             narkotikaförebyggande arbete.

             15.2 Insatser i programmet för att förebygga
             narkotikaanvändning hos barn och unga
             Inför ett eventuellt program vill Länsstyrelsen särskilt lyfta:
              - Att studenthälsan och ungdomsmottagningen är viktiga aktörer
                 i det narkotikaförebyggande arbetet




             2
               Vi kan bättre! Kunskapsbaserad narkotikapolitik med liv och hälsa i fokus. SOU 2023:62
             (2023), sid 461
             3
               Thor S. (red.), CAN:s nationella skolundersökning 2023. Stockholm: Centralförbundet för
             alkohol- och narkotikaupplysning (CAN); 2023. Rapport 223.
             4
               Ungas bruk av tobaks- och nikotinprodukter — Folkhälsomyndigheten
             (folkhalsomyndigheten.se) hämtat 2024-03-26
Länsstyrelsen Skåne                                                        Yttrande                                          7 (8)
                                                                           2024-04-18                            2212-2024


                 -   Att vägledningar och kunskapsstöd relaterat till
                     föräldraskapsstödsinsatser bör ingå i arbetet med att
                     tillgängliggöra föräldraskapsstöd
                 -   BRIS rapport ”Se mig - rätten till stöd tidigt i livet”, visar att en
                     tidigast börjar med tidiga samordnade insatser när barnen är 10
                     år och när skolan fallerar. Men utmaningarna finns långt
                     tidigare. 5 Fortsatta satsningar på tidiga och samordnade insatser
                     behöver tydligare inkludera och även riktas mot de yngre
                     barnen.
                 -   Vikten av att både arbeta med att förebygga riskfaktorer och
                     främja skyddsfaktorer, utredningen lyfter exempelvis:
                     ”Satsningar i skolan för att alla ska nå utbildningens mål och att
                     stödja barn som inte gör det är en av de viktigaste
                     narkotikaförebyggande insatserna.”6

             15.3 Länsstyrelserna ska få i uppdrag att stödja
             kommunerna i genomförandet av programmet
             Eftersom Länsstyrelserna redan ger kommuner stöd i
             narkotikaförebyggande och övrigt ADTS-arbete och har en tydlig
             upparbetad struktur för detta, välkomnar Länsstyrelsen ett sådant
             uppdrag. Uppdraget måste vara långsiktigt och finansierat, för att
             skapa förutsättningar för att utveckla arbetet i samverkan med
             närliggande uppdrag och tillsammans med kommuner, civilsamhället
             och andra aktörer. Medel behövs för utökning av tjänster på
             Länsstyrelserna.


             15.4 Folkhälsomyndigheten ska få i uppdrag att leda
             och följa upp genomförandet av programmet på
             nationell nivå
             Länsstyrelsen tillstyrker förslaget ovan i det fall ett program ska tas
             fram.

             21.2.2 Målet för narkotikapolitiken kan behöva
             förändras
             Utredningens bedömning: Regeringen bör föreslå för riksdagen att
             målet för narkotikapolitiken som helhet ändras från ett samhälle fritt
             från narkotika till ett samhälle med minskade skador av narkotika.

             Länsstyrelsen menar att det, oavsett vilket mål som råder för
             narkotikapolitiken, är viktigt att arbeta mot stigmatisering av
             individer som använder narkotika och att tillgodose dessa individers
             mänskliga rättigheter gällande både tillgång till och förutsättningar
             att ta emot stöd och vård.


             5
                 BRIS rapport, 2021, semig-rattentillstodtidigtilivet.pdf (bris.se)
             6
                 Vi kan bätre! Kunskapsbaserad narko�kapoli�k med liv och hälsa i fokus. SOU 2023:62 (2023), sid 467-468
Länsstyrelsen Skåne                                                Yttrande                                       8 (8)
                                                                   2024-04-18                         2212-2024


             Utredningen bedömer i sitt avsnitt 28.2.4 att förslagen i utredningen
             i huvudsak har positiva konsekvenser för barn. Gällande ovan
             bedömning saknar Länsstyrelsen ett resonemang och
             barnkonsekvensanalys kring exempelvis vad ett eventuellt skifte från
             en nollvision gällande narkotika i samhället till att istället minska
             skador av narkotika skulle kunna innebära för barn generellt och
             olika grupper av barn. Vilken betydelse för normer och budskap
             kring narkotikans roll i samhället kan en sådan förändring ha och
             finns det någon risk att barn och unga och användning av narkotika
             generellt skulle kunna påverkas negativt? Det är viktigt att skyddet
             för barn och att barns rättigheter beaktas särskilt utifrån
             barnkonventionen. 7

             Länsstyrelsen vill därför lyfta att ett beslut om att gå vidare med ett
             sådant förslag, behöver föregås av en fördjupad konsekvensanalys
             inklusive genomgång av aktuell forskning samt eventuella
             konsekvenser för barn.


             De som medverkat i beslutet
             Beslutet har fattats av landshövding Anneli Hulthén med
             länssamordnare för ANDTS Johanna Nilsson som föredragande. I
             den slutliga handläggningen har också Ulrika Jerre medverkat.

             Denna handling har godkänts digitalt och saknar därför
             namnunderskrift.




             7
               Lag (2018:1197) om Förenta nationernas konvention om barnets rättigheter, SFS nr: 2018:1197
             Lag (2018:1197) om Förenta nationernas konvention om barnets rättigheter | Sveriges riksdag
             (riksdagen.se)
