Remissvar ”Narkotikautredningen” (Dnr 2024:241)




Vid Göteborgs Universitet finns Centrumbildningen CERA (Centrum för forskning och
utbildning kring riskbruk, missbruk, beroende) vars mål och syfte är att tillsammans med
olika representanter inom universitet samt från verksamheterna Brukarrådet för
missbruksfrågor, Kriminalvården, Skaraborgs kommunalförbund, Västkom,
Göteborgsregionen FoU i Väst, Länsstyrelsen, Göteborgs Stad, Västra Götalandsregionen:
kunskapsstöd för psykisk hälsa och Sahlgrenska universitetssjukhuset samverka kring
utbildning och forskning samt sprida kunskap inom områdena alkohol, narkotika, doping,
tobak och spel.


CERA vill först och främst framhålla det gedigna och genomtänkta upplägget av utredningen
och dess process där det bland annat involverats en kompetent referensgrupp i form av erfarna
forskare inom området. Utredningen har gjort en relevant genomgång och vi ställer oss i
grunden positiva till utredningens förslag. Som centrumbildning för kunskapsspridning och
initiering av forskning, vill vi ge återkoppling på ffa kapitel 27.


I vårt remissvar har vi alltså främst fokuserat på frågor i utredningen som gäller insatser för
att stärka kunskap och kompetens inom området. Vi är mycket positiva till att utredningen
tydligt lyfter fram behovet av ”robusta” strukturer för både kunskaps- och
kompetensförsörjning som gäller personal och professionsutbildningar, men också en struktur
för genomtänkta satsningar inom forskning.


När det gäller den långsiktiga kompetensförsörjningen ser vi det som mycket positivt att
utredningen trycker på att det inom professionsutbildningarna (t.ex. socionom, läkare,
psykolog, sjuksköterska) bör ges grundläggande kunskap om skadligt bruk och beroende och
om aktuella evidensbaserade insatser. Detta lyftes även i Samsjuklighetsutredningen och vi
ser det som angeläget att det framåt görs en översyn hur kunskapen i området förs ut i dessa
professionsutbildningar. När kunskap förmedlas redan i professionsutbildningarna, så tänker
vi att det ökar medvetenheten och intresset i området, inom de blivande professionerna, vilket
är en god utgångspunkt för att det framåt blir en bättre kompetensförsörjning ut i
verksamheterna men också att det ger ett generellt ökat forskningsintresse inom området. Vi
är även positiva till att utredningen framhåller att det även framåt och med periodicitet bör ges
fortsatta forskningsmedel och vi tänker att förslaget att tillsätta ett nationellt
forskningscentrum, som t.ex. finns i Norge och Danmark, skulle ge forskningen i området ett
uppsving i Sverige. Ett nationellt forskningscentrum är ingen ny idé och finns även i Gerhard
Larssons utredning, samt i samsjuklighetsutredningen. Det är alltså flera tidigare utredningar
som pekat på vikten av ett nationellt forskningscentrum och vi tänker att det nu är dags att
göra verklighet av förslaget. Då framgångsrik forskning inom området bedrivs på flera platser
i landet är det viktigt med omfattande samverkan över hela Sverige, oavsett var centret har sin
geografiska plats. Samtidigt kan närhet till redan etablerade forskningscentrum i andra
nordiska huvudstäder underlätta utbyte av idéer och erfarenhet vid uppstarten av en svensk
motsvarighet. Det ska dock finnas omfattande samverkan över hela Sverige, oavsett var
centret har sin geografiska plats. Som tvärvetenskaplig centrumbildning ser vi behovet av
tvärvetenskaplig forskning som behöver belysas utifrån ett kombinerat biopsykosocialt
perspektiv som vi tror är en väg för att få bättre kvalitet i forskningen.


Utredningen vill ge Socialstyrelsen ett utökat uppdrag bl a när det gäller att utreda vilka
forskningsbehov som finns i landet när det gäller vård, stöd, och behandling. Socialstyrelsen
ska då också ha ett samarbete med Forte när det gäller initiering av ny behovsanpassad
forskning. Vi skulle se att det tydliggörs att Socialstyrelsens utökade uppdrag när det gäller
behov av forskning och forskningsinitiering är i samarbete med Forte, men också med det
föreslagna nationella forskningscentret. Vi vill också lyfta fram de kompetenscentrum som
redan finns i Sverige (tex CERA, U-FOLD, Sorad, CAN, STAD och SAD). Vi tror att man
skulle kunna använda sig av dem mer t.ex. när det gäller initiering av forskning, men också i
andra frågor. Vi är mycket positiva till ett utökat nordiskt samarbete när det gäller forskning.


Kopplat till Socialstyrelsens utökade uppdrag att utreda vilka forskningsbehov som finns i
landet, men också till att narkotikafrågor behöver ses ur ett biopsykosocialt perspektiv, vill vi
lyfta fram forskning som har ett bredare perspektiv på narkotikafrågor, vid sidan av forskning
som är av mer direkt relevans för att berörda myndigheter ska kunna utföra sitt uppdrag. Vi
behöver t.ex. bättre förstå hur exempelvis lagstiftning på området, liksom hur den tillämpas av
olika myndigheter, påverkar såväl ungas som äldres beredskap att söka och ta emot stöd och
behandling. Det finns också ett stort behov av att forska om hur verksamheter organiseras,
styrs och finansieras och hur detta samspelar såväl med implementering av kunskap som med
hur lättillgängligt stöd och vård upplevs vara av de som är i behov av den.
