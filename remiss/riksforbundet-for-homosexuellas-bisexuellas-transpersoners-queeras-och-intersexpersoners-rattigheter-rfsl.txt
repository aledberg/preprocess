               Skapat den




                                                     2024-04-22

                                                     Socialdepartementet




Remissyttrande över SOU 2023:62 – Vi kan bättre!
Kunskapsbaserad narkotikapolitik med liv och hälsa i fokus

Detta är ett remissvar från RFSL, Riksförbundet för homosexuellas, bisexuellas,
transpersoners, queeras och intersexpersoners rättigheter, på betänkandet Vi kan bättre!
Kunskapsbaserad narkotikapolitik med liv och hälsa i fokus (SOU 2023:62). RFSL lämnar härmed
följande synpunkter på utredningens förslag.


Sammanfattning av RFSL:s synpunkter

- RFSL välkomnar narkotikautredningen och ser många bra lagförslag samt relevanta
bedömningar som lagt grunden för dessa. RFSL uppskattar särskilt att slutbetänkandet tidigt
lyfter en önskan om att ”minska ojämlikheter och skydda de mest sårbara”. Vi önskar dock
att gruppen hbtqi-personer och andra minoritetsgrupper lyfts fram än mer som särskilt
utsatta och sårbara, med en tillhörande strategi för hur dessa grupper ska nås av de insatser
som finns.

- RFSL utgår alltid från ett skadereducerande perspektiv, både när det kommer till hiv/STI-
prevention och när vi pratar om drogbruk. Därför gläds vi åt att skadereducerande insatser
får stort utrymme i de lagförslag som läggs fram i utredningen.

- RFSL är särskilt positiv till intentionen att se till att lågtröskelverksamheter får fortsatt stöd
för sitt arbete, men dessa bör också se över vilka målgrupper som missas i verksamheten och
anledningen till detta. En sådan insats ökar möjligheten för hbtqi-personer att känna sig
välkomna.

- RFSL uppskattar förslaget om att införa drug checking i Sverige, men för att möjliggöra det
så behöver man se över hur rådande lagstiftning kring narkotikainnehav påverkar
möjligheten.
- RFSL är mycket positiva till att Naloxon görs tillgängligt receptfritt på apotek.
Riksförbundet för homosexuellas, bisexuellas, transpersoners, queeras och intersexpersoners rättigheter
The Swedish federation for Lesbian, Gay, Bisexual, Transgender, Queer and Intersex Rights

Telefon: +46 8 50 162 900
Postadress: Box 350, SE-101 26 Stockholm, Sweden
E-mail: forbund@rfsl.se
rfsl.se
              2024-04-22                                                                      2 (6)




RFSL:s utgångspunkter

Minoritetsstress
Hbtqi-personer är en grupp som i hög grad påverkas av minoritetsstress och har en ökad risk
att bli utsatta för hot, hat och våld i samhället. Gruppen har generellt ett lägre förtroende för
hälso- och sjukvårdspersonal och drar sig för att söka den vård man kan behöva för att
kunna hantera sin minoritetsstress. Det kan leda till att man mår sämre, både fysiskt och
psykiskt, vilket i sin tur kan leda till att man tar till strategier för hantering som kan uppfattas
som destruktiva, där droger eller alkohol är några exempel.

Barriärerna för att söka vård inom hbtqi-communityt är många och tröskeln för att söka vård
för sitt narkotikabruk är hög. Man ser nödvändigtvis inte sitt droganvändande som
problematiskt då droger har en relativt självklar plats i gayvärlden. Majoriteten av de som
använder droger gör det i rekreativt syfte. Dessa behöver inte nödvändigtvis utveckla ett
problematiskt droganvändande.

Preventiva insatser
Man behöver i ett preventivt arbete kunna prata om droger på ett sätt som målgruppen
känner igen sig i. Detta för att droganvändning bland personer i hbtqi-communityt kan
utvecklas till något skadligt om andra skyddsfaktorer förändras (t.ex. boendesituation,
arbetssituation eller relationsstatus). Därför ser vi ett behov av riktade insatser som finns
tillgängliga för gruppen oavsett om man använder droger rekreativt eller på ett destruktivt
sätt och att de insatser som görs bemannas av personer med god hbtqi-kunskap. Personer
som tillhör minoritetsgrupper kan ha svårt att delta i exempelvis gruppbehandling, då dessa
inte alltid tar hänsyn till olika grader av minoritetsstress. Hbtqi-communityt är litet och risken
att i ett sånt sammanhang möta personer man känner, eller en person man blivit utsatt för
övergrepp av, är större i en gruppbehandling.

Chemsex
Inom gayvärlden har droger länge varit närvarande, både i nattklubbsmiljö och i mer privata
sammanhang. Chemsex är ett sammanhang där personer som kanske aldrig har tagit droger
innan erbjuds droger. Syftet med chemsex är främst att förhöja den sexuella upplevelsen.
Drogerna kan även hjälpa till att slappna av för den som exempelvis lever med internaliserad
homo-/bi-/transfobi, skam kopplat till sin kropp eller en hiv-diagnos. För att arbeta med
personer som har chemsex behöver behandlande insatser ha kunskap kring hur dessa
faktorer kan påverka individens hälsa. Det förekommer att man använder flera olika
substanser under en kväll. Då man vanligen inte har koll på hur de olika drogerna är
utblandade är det också svårt att ha full kontroll kring vilken effekt man kan förvänta sig.
Detta kan då leda till en oavsiktlig överdos.

Många personer som tar droger i samband med sex skulle inte kalla sitt droganvändande för
chemsex. Det är därför viktigt att beslutsfattare funderar kring hur man kommunicerar
gentemot målgruppen kring detta. Det är även viktigt att påminna sig om att inte alla hbtqi-
              2024-04-22                                                                  3 (6)



personer ser sig som särskilt utsatta eller sårbara, eller upplever att man påverkas av
minoritetsstress.

Behov av kartläggning
RFSL önskar en kartläggning över droganvändning bland hbtqi-personer. I en sådan
kartläggning bör man även efterfråga hur svarandens liv påverkas (om alls) av att sporadiskt
eller regelbundet använda droger i samband med sex eller på klubb, samt vilket stöd man vill
ha kring sitt drogbruk, alternativt vilket stöd man önskar om man vill sluta använda droger.
RFSL saknar fördjupad information och analys kring de oavsiktliga och avsiktliga
förgiftningsfall som skett i Sverige fram till idag, då det är svårt att veta hur stor andel av
dessa som är hbtqi-personer eller tillhör andra minoritetsgrupper. Därför anser RFSL att det
är ett bra förslag att regeringen ska uppdra åt Socialstyrelsen att utreda hur dödsfalls-
utredningar inom området kan utformas för att på sikt stärka kunskapen om vilka insatser
som bör vidtas för att minska förgiftningsdödsfall till följd av narkotika och läkemedel.

Så länge okunskap kring chemsex, minoritetsstress och stigma finns hos stödjande insatser
kommer vi inte kunna minimera skador kopplade till droganvändning i målgruppen. Att
prata om chemsex är en del av vårt hiv/STI-preventiva arbete, då droganvändande i
samband med sex även kan leda till att man slarvar eller inte skyddar sig mot hiv och
könssjukdomar i samma utsträckning som man gör utan droger. Efter genomförd
kartläggning bör ett målgruppsanpassat kunskapsstöd tas fram och utbildningar kring detta
bör hållas på regional nivå.

Goda exempel
RFSL Stockholm arbetar med chemsex i form av en samtalsmottagning. Dit kan den som vill
prata om droganvändning i samband med sex vända sig. Mottagningen bemannas av
socionomer och utgår från en metod som bygger på skadereduktion och motiverande samtal.
Tröskeln för att söka sig dit är låg. Inga krav på drogstopp ställs för att få stöd. Finns
motivation att sluta använda droger har behandlare i vissa fall fått hjälpa till i kontakt med
vården då klienten riskerat att hamna mellan stolarna. Utöver samtalsmottagning har RFSL
Stockholm även ett outreach-projekt som arbetar mer uppsökande i rejvsammanhang, där de
erbjuder information om olika substanser samt vad man kan göra vid en överdos. Detta
erbjuds endast i Stockholm. Resurser behövs i fler regioner för att kunna erbjuda liknande
stöd som ges av socionomer eller motsvarande med hbtqi-kompetens och i regionens regi.

RFSL är mycket positiva till att Naloxon görs tillgängligt receptfritt på apotek. Detta
kommer möjliggöra att personer som har chemsex, inräknat hbtqi-personer och andra som
har sex mot ersättning, kan agera vid en misstänkt opioidöverdos. Detta eftersom det är
vanligt att droger är utblandade med fentanyl, ofta utan att individen vet om det. Utöver det
önskar vi insatser för spridning av information om hur man agerar vid en överdos. I
chemsex-sammanhang kan det finnas en väldigt hög tröskel för att ringa 112 om någon
misstänks ha tagit en överdos. Detta då fler närvarande använt droger och riskerar rättslig
påföljd eftersom polis ofta följer med ambulans om de tillkallas till överdoslarm.

Drug checking
RFSL ser även ett behov av att se över huruvida det är möjligt att tillgängliggöra
kvalitetssäkrade fentanylstrips i Sverige för att målgruppen ska kunna ha kontroll över
              2024-04-22                                                                     4 (6)



huruvida de droger man tar innehåller fentanyl. Detta kan vara en enkel men livräddande
insats. Organiserad drug checking inom regionala vårdinrättningar skulle troligen inte
utnyttjas av målgruppen med rådande lagstiftning, på grund av oro över rättsliga påföljder.
Därför skulle drug checking inom ideella organisationer med full anonymitet och god
tillgänglighet kunna vara ett alternativ som målgruppen mer sannolikt skulle utnyttja.

RFSL:s syn på ANDTS i hbtqi-personers liv utgår alltid från ett skadereducerande
perspektiv. Ingen ska behöva dö eller skadas allvarligt till följd av en överdos eller ett
drogbruk. Vi ser därför att lagstiftning och insatser riktade till målgruppen, men även
brukare generellt, bör fokusera på skademinimering i första hand, och i andra hand på
prevention.

Vårdinsatser ska inkludera hbtqi-personer
RFSL anser att alla mottagningar, stödboenden etc. som riktar sig till personer med någon
grad av drogbruk ska möjliggöra att personer med minoritetsstress ska känna sig välkomna
att söka stöd. Krav på drogstopp för att få hjälp är direkt kontraproduktivt och skadligt och
gör allt annat än att minska stigma kring drogbruk.

RFSL ser ett behov av att hälso- och sjukvården, tillsammans med socialtjänsten, ser över
möjligheten att implementera individuella vårdplaner i ett tidigt skede då individen befinner
sig i ett motivationsfönster. Denna plan kan då underlätta hela kedjan kring vård och
behandling utan att personen riskerar att hamna mellan stolarna.

RFSL önskar goda hbtqi-kunskaper inom beroendevård, men även goda kunskaper kring
drogbruk och missbruk inom STI- och infektionsmottagningar. Detta för att snabbt kunna
identifiera ett behov av stöd. Med goda kunskaper om droger på de platser där många hbtqi-
personer redan befinner sig möjliggörs en låg tröskel för att både ställa frågor till individen
och för att personen själv ska kunna berätta om ett drogbruk utan att mötas av ett dömande
synsätt eller anklagelser.

För de som möter målgruppen hbtqi-personer i stödsammanhang är det viktigt att ha i
åtanke att hbtqi-personer är utsatta för våld i nära relationer och sexuellt våld i samma eller
högre grad än kvinnor som grupp. Bland personer som har sex mot ersättning finns även
hbtqi-personer och asylsökande/papperslösa vilka har samma eller större behov av stöd för
att antingen kunna få ett säkrare drogbruk eller sluta använda droger.


Frågor som bör utredas ytterligare
RFSL vill att:

- En kartläggning kring drogbruk bland hbtqi-personer utförs, samt en uppföljande kvalitativ
studie för att kunna ta fram implementerbara insatser riktade till målgruppen.

- Skadereducerande insatser ses över för att kunna erbjuda en individuell bedömning
gällande stödbehov med ett icke-dömande bemötande.
              2024-04-22                                                                       5 (6)



- Jämlik vård ska ges till alla oavsett könsidentitet, sexualitet/sexuell läggning, funktionalitet,
religion, asylstatus, samt till personer som har sex mot ersättning, oavsett var i Sverige man
bor.

- Nationella riktlinjer tas fram kring vilken vård som ska finnas tillgänglig i samtliga regioner.

- Lågtröskelverksamheter ska vara fullt tillgängliga även för målgrupper som inte söker sig
dit. Detta innefattar generösa öppettider, möjlighet till drop-in och besök utan att man ska
behöva registrera sig.

- Krav på totalt drogstopp tas bort från samtliga insatser med syfte att förbättra livsvillkor
för personer vars liv påverkats av droganvändande.

- Kvalitetssäkrade fentanylstrips ska finnas tillgängliga för personer som är i riskgrupp för
opioidöverdoser.

- Alla som erbjuder stöd vid drogbruk i vårdens regi har en grundutbildning inom beroende
och miss-/riskbruk och god kunskap kring minoritetsstress.

- Fler vårdgivare som arbetar med personer med miss- eller riskbruk erbjuder hög
tillgänglighet utan tidsbokning.

- Primärvården får ökad kunskap inom området och ett större ansvar i det förebyggande
arbetet kring droganvändning samt har kunskap för att kunna agera mellanhand för den som
vill ha stöd.

- Mobila och uppsökande verksamheter prioriteras och finns i samtliga regioner för att nå
särskilt utsatta grupper såsom personer som har sex mot ersättning och andra personer som
kanske inte ser sitt drogbruk som ett allvarligt problem, men utsätter sig för risker som kan
minimeras.

- Sprututbyte görs mer tillgängligt för att minska risken för överföring av hepatit och hiv,
samt en utredning görs för att se över möjligheten till att sterila sprutor och kanyler ska
finnas på apotek.

- Sprututbyte utökas till att inkludera ideella aktörer, vilket möjliggör anonymitet.

- Det möjliggörs för aktörer inom civilsamhället att kunna erbjuda drug checking.

- Den stödlinje som tas fram i samarbete med 1177 har goda kunskaper om levnadsvillkor
för hbtqi-personer, personer som har sex mot ersättning, asylsökande/papperslösa och andra
minoritetsgrupper.

- Kunskap kring hbtqi-personer finns inom LVM-vården och HVB-hem, särskilt kring
transpersoner som kan komma i kläm i ställningstagande kring placering vid könsuppdelade
behandlingsalternativ.
              2024-04-22                                                                       6 (6)



- All vård kring risk- och missbruk har kunskap för att kunna identifiera andra riskfaktorer
såsom t.ex. psykisk ohälsa, suicidrisk, våldsutsatthet (även i samkönade relationer där hbtqi-
personer är utsatta i samma eller högre grad än kvinnor som grupp), sex mot ersättning osv.

- Det inte ställs krav på att avstå från sex mot ersättning för att ta del av insatser, då detta är
kontraproduktivt och ett krav som istället höjer tröskeln för sexarbetare att söka vård och
stöd.

- En utredning görs gällande lindrigare straff alternativt avkriminalisering av innehav av
droger för eget bruk för att kunna lyckas med skademinimering.



Peter Sidlund Ponkala                                       Therese Sandin
Förbundsordförande                                          Programmedarbetare Hiv/STI-
                                                            prevention
