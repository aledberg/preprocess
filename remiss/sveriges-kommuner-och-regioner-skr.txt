                                              YTTRANDE                       Vårt dnr:
                                                                             SKR2024/00199
                                              2024-04-19
                                                                             Ert dnr:
                                                                             S2023/00440

Avdelningen för vård och omsorg
Zophia Mellgren
Mikael Malm
                                               Socialdepartementet




SOU 2023:62 Vi kan bättre! Kunskapsbaserad
narkotikapolitik med liv och hälsa i fokus
Bakgrund
Socialdepartementet har berett Sveriges Kommuner och Regioner (SKR)
tillfälle att senast 22 april avge yttrande avseende betänkandet SOU
2023:62 Vi kan bättre! Kunskapsbaserad narkotikapolitik med liv och hälsa
i fokus.
Regeringen beslutade den 24 mars 2022 att uppdra åt en särskild utredare
att föreslå hur en fortsatt restriktiv narkotikapolitik kan kombineras med ett
effektivt narkotikaförebyggande arbete, en god missbruks- och
beroendevård som innehåller insatser för skademinimering samt insatser
för att ingen ska dö till följd av läkemedels- och narkotikaförgiftningar.
(Dir. 2022:24). Syftet med utredningen är att säkerställa att
narkotikapolitiken är förenlig med kraven på evidensbaserad vård,
beprövad erfarenhet och skademinimering, samtidigt begränsade
direktiven utredningsuppdraget till att inte omfatta straffrätt eller
ställningstaganden till hur kriminaliseringen av eget bruk påverkar
samhällsutvecklingen eller brottsbekämpningen.

Sammanfattning av Sveriges Kommuner och
Regioners ställningstagande
SKR delar utredningens uppfattning av problembilden och ett stort behov
av att utveckla samhällets insatser för att motverka användningen av
narkotika, minska skadligt bruk, beroende och de narkotikarelaterade
dödsfallen. Ett mer pragmatiskt förhållningssätt och ett skademinimerande
perspektiv med liv och hälsa i fokus är nödvändigt, då det skapar bättre
förutsättningar för att lyckas med allt ifrån förebyggande, tidiga insatser till
utvecklingen av vården och omsorgens insatser för de som har en
allvarligare problematik.
SKR välkomnar att utredningen lämnar förslag och bedömningar som
syftar till att underlätta detta, och att de grundar sig i den evidens och



Sveriges Kommuner och Regioner
info@skr.se, www.skr.se
Post: 118 82 Stockholm Besök: Hornsgatan 20
Tfn: 08-452 70 00 Org nr: 222000-0315
                                              2024-04-19                    Vårt dnr:       2 (15)
                                                                            SKR2023/00347

                                                                            Ert dnr:
                                                                            S2023/00440




tillgängliga kunskap som finns. Det är också positivt att utredningen har
inkluderat personer med egen erfarenhet, liksom deras närstående. De
målbilder som finns framtagna bidrar till att stärka vikten av de förslag som
utredningen presenterar.
En sammanfattning av SKR:s synpunkter utifrån betänkandets
bedömningar och förslag är följande:
   •   SKR tillstyrker förslaget om att anta ett särskilt program för att
       förebygga narkotikaanvändning hos barn och unga
   •   SKR anser att den nationella stödlinjen för psykisk hälsa och
       suicidprevention som ska inrättas även riktar sig till personer med
       skadligt burk, beroende och deras anhöriga.
   •   SKR anser att ett beslut om genomförande av en reform med ny
       ansvarsfördelning inom området skadligt bruk och beroende är
       ytterst angelägen och en grundförutsättning för att förslagen i
       narkotikautredningen ska vara genomförbara.
   •   SKR vill framhålla att merparten av utredningens förslag och
       bedömningar avseende hur målgruppens behov ska tillgodoses
       innebär det en tydlig ambitionshöjning, vilket kräver kompensation
       i enlighet med den kommunala finansieringsprincipen.
   •   Utredningen föreslår att regeringen ska överväga olika former av
       stöd till utvecklingsarbete till exempel genom överenskommelser.
       SKR:s grundinställning är att statliga tillskott i första hand bör ges i
       form av generella bidrag, men ser också att det kan finnas
       situationer där olika riktade bidrag kan vara ett viktigt komplement,
       främst för att stödja utveckling av verksamhet i kommuner och
       regioner.
   •   SKR instämmer i utredningens bedömning att det behövs en bred
       översyn av hälso- och sjukvårdsfrågan inom alla berörda
       myndigheter och att detta sker i särskild ordning.
   •   SKR är positiva till utredningens bedömningar kring nödvändig
       utveckling av integrerade verksamheter avseende både barn och
       unga, liksom vuxna. I detta sammanhang framhåller SKR vikten av
       en utredning för att säkerställa möjlighet till gemensam
       dokumentation och informationsdelning i dessa verksamheter.
   •   SKR tillstyrker förslaget om att den nationella anhörigstrategin
       även ska inkludera anhöriga, men vill också framhäva vikten av att
       den även ska inkludera barn.
   •   SKR tillstyrker förslaget på definition av skadereducering och att
       den bör fastställas av riksdagen och integreras med övriga
       nationella mål och strategier för den svenska narkotikapolitiken.
                                         2024-04-19                 Vårt dnr:       3 (15)
                                                                    SKR2023/00347

                                                                    Ert dnr:
                                                                    S2023/00440




•   SKR ställer sig tveksam till att helt släppa målet om ett
    narkotikafritt samhälle för att enbart fokusera på skademinimering.
    En möjlig väg är att istället sätta ett mål som sammanjämkar de två
    perspektiven. En tänkbar målformulering, som också är möjlig att
    uppnå, skulle då kunna vara ”Att minska skadorna av och tillgång
    till narkotika, med den långsiktiga visionen att samhället ska vara
    fritt från narkotika.”
•   SKR tillstyrker utredningens förslag att skadereducering i enlighet
    med utredningens definition ska inkluderas i de nationella
    riktlinjerna.
•   SKR ser positivt på att SiS får möjlighet att kalla till en samordnad
    individuell planering, liksom att Kriminalvården ska kunna kalla till
    en s.k. Samordnad verkställighetsplanering.
•   SKR tillstyrker förslaget om ändring i lagen (2006:323) om utbyte
    av sprutor och kanyler så att syftet utvidgas till att även omfatta
    uppgiften att främja psykisk och fysisk hälsa.
•   SKR tillstyrker förslaget att istället för ett absolut krav på
    återlämning av sprutor ska verksamheten verka för att återlämning
    sker.
•   SKR ställer sig inte helt avvisande till förslaget att möjliggöra köp
    av sprutor och kanyler på apotek, men vill samtidigt utrycka sin oro
    att förslaget innebär att en viktig kontaktyta med hälso- och
    sjukvården inte finns i detta sammanhang.
•   SKR ställer sig inte helt avvisande till förslaget att införa en
    undantagsregel avseende för att även yngre personer ska kunna ta
    del av sprututbytesverksamhet, men anser att utredningen inte
    tillräckligt behandlat frågan kring eventuella konflikter med LVU
    som är en skyddslag för barn och unga. Om undantagsregel ska
    införas i föreskrift bör det även klargöras vad som kan vara
    särskilda skäl för hälso- och sjukvården att tillämpa
    undantagsregeln. För att möjliggöra uppföljning kan regeringen
    överväga att även införa en anmälningsskyldighet till IVO när
    undantagsregeln tillämpas.
•   SKR ställer sig tveksam till utredningens bedömning att
    verksamheter som bedriver läkemedelsassisterad behandling vid
    opioidberoende (LARO) respektive verksamhet för sprututbyte kan
    bedrivas som en gemensam lågtröskelverksamhet.
•   SKR tillstyrker förslaget om att anta ett särskilt program för att
    minska dödsfall till följd av narkotika- och läkemedelsförgiftningar.
                                              2024-04-19                 Vårt dnr:       4 (15)
                                                                         SKR2023/00347

                                                                         Ert dnr:
                                                                         S2023/00440




Det är en omfattande utredning och komplexa frågor som berör både
statliga myndigheter, kommuner och regioner. SKR har valt att nedan
endast kommentera delar som innebär viktigare författningsändringar eller
bedöms ha ett större strategiskt intresse för våra medlemmar, genom att
föra fram ett antal aspekter och resonemang som komplement till
utredningens förslag.

Sveriges Kommuner och Regioners ställningstagande
över utredarens förslag och bedömningar
Redovisningen följer i stort betänkandets disposition.

Stärkta förutsättningar för narkotikaförebyggande
arbete
Sveriges Kommuner och Regioners ställningstagande
SKR delar utredningens förslag och bedömningar för att stärka
förutsättningarna för narkotikaförebyggande arbete. Förslaget om att
Folkhälsomyndigheten ska få i uppdrag att sammanställa, tillgängliggöra,
förmedla information och kunskap är av särskilt stor vikt för att ge stöd till
det regionala och lokala arbetet.

Program för att förebygga narkotikaanvändning hos
barn och unga
Sveriges Kommuner och Regioners ställningstagande
SKR tillstyrker förslaget om att anta ett särskilt program för att förebygga
narkotikaanvändning hos barn och unga, som ett komplement till
nuvarande ANDTS strategi, men vill samtidigt lyfta fram vikten av
samarbete, då merparten av målen i strategin berör arbetet som sker hos
SKR medlemmar i kommuner och regioner. Idag är 23 myndigheter
utpekade att i den nationella samordningen som Folkhälsomyndigheten
ansvarar för och mot bakgrund av ovanstående är det även en förutsättning
att även ska SKR ingå som samarbetspart inom ramen samordningen för
ANDTS-strategin för att på bästa sätt skapa förutsättningar för förbundets
medlemmar i implementering och genomförande av programmet.

Tillgänglig vård och stöd med god kvalitet
Sveriges Kommuner och Regioners ställningstagande
Nationell stödlinje
Nyligen lämnade regeringen besked om ett uppdrag att inrätta en nationell
stödlinje inom området psykisk hälsa och suicidprevention, med syfte att
                                             2024-04-19                 Vårt dnr:       5 (15)
                                                                        SKR2023/00347

                                                                        Ert dnr:
                                                                        S2023/00440




erbjuda ett professionellt och anonymt samtalsstöd till personer med
psykisk ohälsa och suicidalitet samt till anhöriga, som ska fungera som ett
komplement till regionernas hälso- och sjukvård. SKR anser att denna
stödlinjens arbete även ska inkludera personer med skadligt bruk eller
beroende och deras anhöriga.

Huvudmannaskapet – ansvarsfördelning
De brister i vård- och stödinsatser som utredningen visat på hänger ihop
med otydliga ansvarsförhållanden vad avser huvudmannaskapet. SKR
tycker att det är positivt att utredningen också ställt sig bakom de förslag
som finns i Samsjuklighetsutredningen om att man förtydligar
huvudmännens uppgifter så att hälso- och sjukvården ska ansvara för all
vård och behandling av skadligt bruk och beroende, på samtliga vårdnivåer
för barn, unga och vuxna och att socialtjänsten ska ansvara för de sociala
stödinsatserna. 1 Förbundet har arbetat aktivt för att förankra en
huvudmannaskapsförändring inom både socialtjänst och hälso- och
sjukvård, med gott resultat. SKR anser att ett beslut om genomförande av
en reform med ny ansvarsfördelning inom området skadligt bruk och
beroende är en grundförutsättning för merparten av förslagen i denna
utredning och det är angeläget för att skapa goda förutsättningar för det
omställnings- och utvecklingsarbete som pågår inom socialtjänsten med
förberedelser för en ny Socialtjänstlag, liksom arbetet som genomförs i
kommuner och regioner inom omställningen till Nära vård.
Samordning
SKR är även positiv till att vården vid skadligt bruk eller beroende ska ges
samordnat med annan psykiatrisk vård. Utredningen har gjort bedömningen
att det förslag som finns i Samsjuklighetsutredningen om att införa en ny
paragraf i 8 kap. 11 § i hälso- och sjukvårdslagen bör genomföras. Den
föreslagna lydelsen innebär egentligen inget nytt åtagande, kravet på hälso-
och sjukvården finns redan för berörda grupper men inte så tydligt som nu
föreslås i lagförslaget. Genom bestämmelsen tydliggörs skyldigheten i
lagtext ytterligare vilket enligt SKR är en tydlig ambitionshöjning avseende
hur målgruppens behov ska tillgodoses.
Ur ett juridiskt perspektiv är enbart förarbetsuttalande i regel inte
tillräckligt för att genomföra en förändring av praxis på ett område utan det
krävs att själva lagstiftningen ändras för att det ska bli explicit vad som
gäller i en viss fråga. SKR anser att det är att föredra att viktiga reformer
genomförs med hjälp av tydlig lagtext som i detta fall, och inte enbart som
uttalande genom motiv i förarbetet. Motiv förespråkar endast en viss
tolkning och kan verka upplysande eller övertygande, det vill säga
vägledande, men de är inte bindande. Det kan ibland föreligga motstridiga

1
    SOU 2021:93 och SOU 2023:5
                                              2024-04-19                 Vårt dnr:       6 (15)
                                                                         SKR2023/00347

                                                                         Ert dnr:
                                                                         S2023/00440




uttalanden i förarbetena utan att det påverkar utformningen av lagtexten
och mellan olika rättskällor finns en hierarki där författningar har en högre
ställning än motiven eller förarbeten.
Samtidigt måste förtydligandet i den förslagna paragrafen ställas mot vad
det innebär att införa en särlagsbestämmelse i hälso- och sjukvårdslagen för
en särskild målgrupp. Det kan ifrågasättas om det är lämpligt i en ramlag
med skyldighetslagstiftning. Regionernas hälso- och sjukvårdsansvar
omfattar hela befolkningen oavsett sjukdomstillstånd. Att införa en
särlagsbestämmelse för en särskild målgrupp kan öppna för att andra
målgrupper vars behov inte uppmärksammas eller prioriteras ställer krav
för att också de särskilt ska lyftas fram i lagtexten. Det är svårt att förutse
vad konsekvensen blir och vilka dörrar som öppnas. Även om SKR
tillstyrker förslaget bör denna problematik beaktas i det fortsatta
lagstiftningsarbetet.
SKR har tillstyrkt förslaget att det ska föras in en ny paragraf i kap. 8 i
hälso- och sjukvårdslagen, men i det författningsförslag som
Samsjuklighetsutredningen lagt är den avslutande lydelsen i den föreslagna
11§ ”Vården ska organiseras så att den ges samordnat med annan
psykiatrisk vård”
SKR anser att den lydelsen riskerar att signalera att skyldigheten adresseras
specialistpsykiatrin och inte alla vårdnivåer inom regionens hälso- och
sjukvård inklusive primärvården. Eftersom samsjuklighet med somatiska
tillstånd är vanligt förekommande för målgruppen är det också av vikt att
vård och behandling ges samordnat med somatiska sjukdomstillstånd SKR
förslår därför ”Vården ska organiseras så att den ges samordnat med
vården av andra psykiatriska och somatiska tillstånd”.
Utredningen föreslår en komplettering av Samsjuklighetsutredningens
förslag att i 8 kap. 11 § HSL lägga till ett andra stycke som anger att vården
för barn eller unga som inte fyllt 21 år även ska organiseras så att den sker
samordnat med socialtjänsten om det finns ett sådant behov. SKR anser att
även detta förslag redan omfattas av nuvarande lagstiftning, men ställer sig
positiv till förslaget mot bakgrund av ovanstående resonemang. SKR anser
att förslaget innebär en tydlig ambitionshöjning mot gällande lagtext och
hävdar därför att finansieringsprincipen ska tillämpas.
På institutioner där frihetsberövade personer är placerade, såsom på
Kriminalvårdens anstalter och häkten, i Polisens arrestlokaler,
Migrationsverkets förvar och på institutioner vid Statens institutionsstyrelse
(SiS), behöver individens hälso- och sjukvårdsbehov kunna tillgodoses,
vare sig det gäller barn/unga eller vuxna. Ofta finns otydligheter kring vem
som har hälso- och sjukvårdsansvaret, samt vem som ansvarar för
tillgången till personal med lämplig hälso- och sjukvårdsutbildning. Denna
                                             2024-04-19                  Vårt dnr:       7 (15)
                                                                         SKR2023/00347

                                                                         Ert dnr:
                                                                         S2023/00440




problematik behöver ses över i sin helhet, även huvudmannaskapet, så att
det blir en tydligare ansvarsfördelning, en mer kostnadseffektiv verksamhet
och ett mer personcentrerat omhändertagande för alla som vistas på dessa
institutioner.
Att transportera vårdsökande till vård på ett säkert sätt medför
transportkostnader och särskilt för yngre personer kan det upplevas mycket
obehagligt och i värsta fall ge men för den enskilda, varför man inom
ramen för en sådan översyn även behöver omfatta möjligheten till att kunna
ge digital vård till den enskilde på plats på institutionen, liksom
möjligheten till digitala samordningsmöten mellan berörda huvudmän.
SKR instämmer därmed i utredningens bedömning att det behövs en bred
översyn av hälso- och sjukvårdsfrågan och att detta sker i särskild ordning.
Utredningen lyfter också behovet av integrerade verksamheter vad gäller
barn och unga både för tidig upptäckt och tidiga insatser, men också för
personer med mer omfattande och ofta komplex problematik, i alla åldrar.
De framhåller också förslaget på samlade vård- och stöd som presenterats i
Samsjuklighetsutredningen, vilket SKR ställt sig positiv till då integrerade
verksamheter och arbetssätt framhålls och är högprioriterade i flera
nationella riktlinjer som rör området psykisk hälsa inklusive området
skadligt bruk och beroende. SKR vill även framhålla vikten av att det
tillsätts en utredning för att säkerställa möjligheterna till gemensam
dokumentation och informationsdelning i integrerade verksamheter
avseende både barn och unga, liksom vuxna.

Läkemedelsassisterad behandling vid opioidberoende
(LARO)
Sveriges Kommuner och Regioner ställningstagande
SKR är generellt positiva till att tillgången till LARO behandling ökar.
Däremot är det viktigt att detta sker utifrån varje regions förutsättningar
och förbundet slår vakt om det kommunala självstyret vad gäller t.ex. att
fatta beslut om patientavgifter, hur verksamhet ska organiseras eller hur
uppdrag ska utföras.

Vård och stöd till anhöriga
Sveriges Kommuner och Regioners ställningstagande
SKR tillstyrker förslaget om att den nationella anhörigstrategin även ska
inkludera anhöriga till personer med skadligt bruk eller beroende istället för
att som idag hänvisa denna specifika målgrupp till ANDTS- strategin, men
vill också framhäva vikten av att den nationella anhörigstrategin även ska
inkludera barn.
                                             2024-04-19                  Vårt dnr:       8 (15)
                                                                         SKR2023/00347

                                                                         Ert dnr:
                                                                         S2023/00440




SKR ser positivt på att utredningen stödjer Samsjuklighetsutredningens
förslag om ett tydliggörande i 5 kap. 10 § socialtjänstlagen som innebär att
socialtjänstens anhörigstöd också ska omfatta personer vars närstående har
skadligt bruk eller beroende och lyfter även behovet av att tydliggöra
insatser till barn som anhöriga, till personer med psykiatriska
sjukdomar/funktionsnedsättningar, liksom skadligt bruk eller beroende,
vilket är positivt utifrån ett barnrättsperspektiv och även mot vetskapen om
att risken för barnen har en ökad risk att själva utveckla liknande/samma
problematik och en ökad risk för suicid.
Med hänvisning till tidigare förarbeten har inte anhöriga till personer med
skadligt bruk eller beroende tydligt ingått och kommunerna har inte
tidigare kompenserats för det varför SKR anser att finansieringsprincipen
nu ska tillämpas.
I lagens förarbeten (se prop. 1996/97:124 Ändring i socialtjänstlagen….”5
§ Socialnämnden bör genom stöd och avlösning underlätta för”…)
dominerar helt att avsikten är att underlätta för anhöriga till framför allt
äldre. I propositionen föreslås ändringen i kapitlet med rubrik Frågor
rörande äldre och funktionshindrade. I samma proposition finns även ett
kapitel med rubriken Frågor rörande ”missbrukare”. Inget nämns här om
den föreslagna ändringen om anhörigstöd. Inget nämns heller i
författningskommentaren till bestämmelsen.
Genom proposition 2008/09:82 Stöd till personer som vårdar eller stödjer
närstående, infördes en skyldighet för kommunerna att erbjuda stöd för
personer som vårdar eller stödjer närstående. Av propositionen framgår att
målgruppen för lagförslaget är densamma som när bestämmelsen tillkom år
1998 (s. 36). En målgrupp som alltså är mycket diffust presenterad i den
tidigare propositionen. Även i prop. 2008/09:82 är intresset koncentrerat
framför allt kring äldre och det framgår även när regeringen bedömer de
ekonomiska konsekvenserna (s. 33). Mot denna bakgrund så anser SKR att
finansieringsprincipen bör träda in i de delar som rör kommunernas stöd till
anhöriga för personer med skadligt bruk eller beroende.

Hantering av naloxon och andra opioidantagonister
utanför hälso-och sjukvården
Sveriges Kommuner och Regioners ställningstagande
SKR tillstyrker förslaget att reglera hantering av naloxon och andra
opioidantagonister utanför hälso- och sjukvården i en särskild lag. Detta
mot bakgrund av att frågan utretts och visat sig vara stora svårigheter att
hitta en framkomlig väg för hantering av läkemedel som verkar utanför
hälso- och sjukvården.
                                              2024-04-19                 Vårt dnr:       9 (15)
                                                                         SKR2023/00347

                                                                         Ert dnr:
                                                                         S2023/00440




Efter att betänkandet lämnats så har Läkemedelsverket godkänt receptfrihet
för naloxon. Det är i dagsläget oklart när naloxon kommer att finnas
tillgängligt receptfritt, och enligt SKR:s bedömning kommer inte en
receptfrihet vara tillräckligt för att göras tillgängligt i de miljöer där
opioidförgiftningar förekommer. I den fortsatta beredningen av förslaget på
separat lagstiftning, bör regeringen ta hänsyn till vilka konsekvenser och
receptfrihet innebär.

Skadereducering och lågtröskelverksamheter
Sveriges Kommuner och Regioners ställningstagande
Definition av skadereducering
I enlighet med direktivet har utredningen lagt ett förslag på en definition av
skadereducering och vad som avses med begreppet. SKR tillstyrker
förslaget och instämmer i utredningens bedömning att den bör fastställas av
riksdagen och integreras med övriga nationella mål och strategier för den
svenska narkotikapolitiken.

Målet med narkotikapolitiken
Syftet med de internationella narkotikakonventionerna och kontrollen kring
narkotika är att skydda och värna hälsan. Det finns således inget egenvärde
i straff och kontroll, utan det är en del av insatserna för att uppnå en bättre
hälsa för både population och individ. Målet för arbetet med mänskliga
rättigheter inom området är att säkerställa rätten till bästa möjliga hälsa.
Utredningen konstaterar att principer, fastslagna i rikets lagar och med
förpliktelser i internationella konventioner samt i filosofiska och moraliska
ramverk, inte följs vad gäller vård, stöd och skadereducering till personer
med skadligt bruk eller beroende av narkotika och att det behövs förändring
på alla nivåer för att minska dödligheten och ett pragmatiskt angreppssätt
behövs.
I linje med utredningens övergripande perspektiv att vård och behandling
liksom skadereducering bör stärkas gör utredningen bedömningen att målet
med narkotikapolitiken ska ändras. Förbundet ser vikten av att man även i
policyer och andra dokument tydligare framhåller allas lika värde och
mänskliga rättigheter, för att få till stånd en kulturförändring, minska
stigmatisering, gentemot personer som har ett skadligt bruk av eller är
beroende av narkotika. SKR ställer sig dock tveksam till att helt släppa
målet om ett narkotikafritt samhälle för att enbart fokusera på
skademinimering. Samtidigt är dagens målformulering inte möjlig att
uppnå i praktiken utan fungerar mer som en vision. En möjlig väg är att
istället sätta ett mål som sammanjämkar de två perspektiven.
                                               2024-04-19                  Vårt dnr:       10 (15)
                                                                           SKR2023/00347

                                                                           Ert dnr:
                                                                           S2023/00440




En tänkbar målformulering, som också är möjlig att uppnå, skulle då kunna
vara ”Att minska skadorna av och tillgång till narkotika, med den
långsiktiga visionen att samhället ska vara fritt från narkotika.”

Skadereducering i nationella riktlinjer
SKR tillstyrker utredningens förslag att skadereducering i enlighet med
utredningens definition ska inkluderas i de nationella riktlinjerna. Vad
gäller utredningens bedömning att Socialstyrelsens nationella riktlinjer för
området bör utvidgas till att omfatta fler aktörer än regioner och
kommuner, t.ex. statliga myndigheter som Kriminalvården och Statens
institutionsstyrelse (SiS). SKR ser naturligtvis fördelar med är tveksam till
om det utifrån nuvarande regelverk ligger i Socialstyrelsens bemyndigande
att ta fram riktlinjer som riktar sig till andra statliga myndigheter. Det bör i
så fall vara en fråga för regeringen att utreda vidare.

Sprututbyten
SKR har inga invändningar i utredningens bedömning att utbudet av
lågtröskelverksamheter som kan erbjuda flera skadereducerande och
hälsofrämjande insatser som t.ex. sprututbytesverksamheter ska utökas.
SKR tillstyrker förslaget om ändring i lagen (2006:323) om utbyte av
sprutor och kanyler så att syftet utvidgas till att även omfatta uppgiften att
främja psykisk och fysisk hälsa. SKR ser det också som rimligt att
tillståndskravet för verksamheten tas bort och ersätts med en
anmälningsplikt.
Utredningen föreslår vidare en ändring vad gäller åldersgränsen vilket
innebär att det även fortsättningsvis ska vara en åldersgräns på 18 år för att
få ta del av verksamheten men vill införa en undantagsregel, om särskilda
skäl föreligger, att även yngre personer ska kunna ta del av verksamheten.
Innan lagen ändrades 1 mars 2017 var åldersgränsen 20 år och dåvarande
SKL tillstyrkte i sitt yttrande (dnr. 15/06251) en sänkning av åldersgränsen
till 18 år. Den statistik som då fanns att tillgå på området, t.ex. från SiS,
Folkhälsomyndigheten, Kriminalvården, talade för att injektionsdebuten
sker tidigt. Den genomsnittliga debutåldern för injektionsmissbruk enligt
den tidens undersökningar är mellan 16-19 år. Promemorian (Ds 2015:56)
hänvisade då också till statistik att en fjärdedel av alla rapporterade hepatit
C fall 2014 var ungdomar/unga vuxna i åldern 15-24 år och av dessa hade
86 procent smittats via injektion. Detta gav då en indikation på fortsatt
nyrekrytering av unga personer som injicerar droger och fortgående
smittspridning av hepatit C inom gruppen. Motiveringen som lades fram
2015 för att sänka åldersgränsen till 18 år är att jämföra med motiveringen
som föreliggande utredning nu lägger fram för att införa en undantagsregel
att om särskilda skäl föreligger låta även yngre personer under 18 år få ta
del av sprututbytesverksamheten. SKR ställer sig inte helt avvisande till
                                              2024-04-19                 Vårt dnr:       11 (15)
                                                                         SKR2023/00347

                                                                         Ert dnr:
                                                                         S2023/00440




förslaget men anser att utredningen inte tillräckligt behandlat frågan kring
eventuella konflikter med LVU som är en skyddslag för barn och unga som
reglerar förutsättningarna för att utan samtycke vårda eller skydda barnet
eller den unge upp till den dag de fyller 21 år. Av 1 § framgår att vård
enligt LVU under vissa förutsättningar ska beredas den som är under 18 år
samt vidare får beredas den som har fyllt 18 men inte 20 år. Det är således
en skillnad i kravet att tillämpa LVU beroende på om den unge är under
eller över 18 år. LVU är t.ex. tillämplig om barnet eller den unge utsätter
sin hälsa eller utveckling för en påtaglig risk att skadas genom missbruk av
beroendeframkallande medel, brottslig verksamhet eller något annat socialt
nedbrytande beteende. Hälso- och sjukvårdspersonal och personal anställda
hos myndigheter vars verksamhet berör barn och ungdom enligt 14 kap. 1 §
SoL är skyldiga att genast anmäla till socialnämnden om de i sin
verksamhet får kännedom om eller misstänker att en person under 18 år far
illa, t.ex. injicerar droger. Men det finns ingen lagstadgad skyldighet att
anmäla till socialtjänsten om personen fyllt 18 år. För att utgöra ett stöd för
hälso- och sjukvården att tillämpa undantagsregeln bör det i
kompletterande föreskrifter klargöras vad som kan vara särskilda skäl. För
att möjliggöra uppföljning i vilken mån undantagsregeln tillämpas och hur
många individer det handlar om kan regeringen överväga att införa en
anmälningsskyldighet till IVO när undantagsregeln tillämpas.
Utredningen har i uppdrag att föreslå hur en fortsatt restriktiv
narkotikapolitik kan kombineras med ett effektivt narkotikaförebyggande
arbete, en god missbruks- och beroendevård som innehåller insatser för
skademinimering samt insatser för att ingen ska dö till följd av läkemedels-
och narkotikaförgiftningar. Utifrån det anser SKR det som rimligt, och
tillstyrker därför förslaget, att kravet på återlämning av sprutor och kanyler
tas bort och ersätts med skrivningar om att verksamheten ska främja
återlämning av sprutor och kanyler.
I linje med uppdraget att lämna förslag på skademinimerande insatser så
har utredningen lämnat ett förslag att möjliggöra köp av sprutor och
kanyler på apotek. Farhågor har lyfts att det finns risk att det sänder ut
felaktiga signaler utifrån den narkotikapolitiska visionen, samtidigt som
SKR också anser att det är angeläget att arbeta för att fler
skademinimerande insatser blir tillgängliga. Även om det finns
sprututbytesverksamheter i alla regioner, så är den geografiska
täckningsgraden otillräcklig, inte minst i regioner med stora geografiska
avstånd. SKR ställer sig därmed inte helt avvisande till förslaget, då
avsikten är att underlätta och påskynda tillgängligheten till rena sprutor och
kanyler i ett hälsofrämjande syfte. Samtidigt vill förbundet utrycka sin oro
för att förslaget innebär att de personer som köper sprutor och kanyler på
apotek, inte kommer i kontakt med hälso- och sjukvården och därmed finns
                                                   2024-04-19                     Vårt dnr:       12 (15)
                                                                                  SKR2023/00347

                                                                                  Ert dnr:
                                                                                  S2023/00440




inte heller möjligheten att knyta kontakt med personen för att motivera till
behandling och möjligheten att ge andra insatser.

Gemensamma lågtröskelverksamheter
SKR ställer sig tveksam till utredningens bedömning att verksamheter som
bedriver läkemedelsassisterad behandling vid opioidberoende (LARO)
respektive verksamhet för sprututbyte kan bedrivas som en gemensam
lågtröskelverksamhet förutsatt att verksamheterna följer gällande
föreskrifter. Förbundet förstår tanken med att det kan finnas synergieffekter
och resursmässiga vinster med samlokalisering men risken är att det kan
uppfattas som motsägelsefullt. Den läkemedelsassisterade behandlingen
avser att erbjuda behandling för personer med opioidberoende som är
motiverade att ersätta bruket av opioider med substitutionsläkemdel i
kombination med psykologisk eller psykosocial behandling eller
psykosociala stödinsatser. Och även om sidomissbruk förekommer ingår
det i behandlingen att motivera personen att inte parallellt injicera eller
bruka andra droger. Det kan också medföra en påtaglig medicinsk risk.
Sprututbytesverksamheterna har, även om de på senare tid också utvecklats
till lågtröskelverksamheter med ett mer övergripande hälsofrämjande syfte,
sitt ursprung i smittskyddsåtgärdande syfte och vänder sig mer till personer
i aktivt injektionsbruk. Även de båda verksamheterna vänder sig till
målgruppen personer med skadligt bruk eller beroende och har tydliga
inslag av skadereducering är de olika verksamheter med lite olika syften
och innehåll. Därför kan det vara fel väg att gå att de ska bedrivas som
gemensam lågtröskelverksamhet.

Vård, stöd och andra insatser förpersoner som begått
brott eller vårdas utan samtycke
Sveriges Kommuner och Regioners ställningstagande
SKR instämmer i utredningens bedömning att narkotikastrafflagen
inklusive kriminaliseringen av eget bruk från 1988 behöver utvärderas är i
enlighet med förslaget i SKR:s handlingsplan mot missbruk och beroende
som förbundets styrelse beslutade om i december 2018. 2 Konsekvenserna
av den 30 år gamla paragrafen i narkotikastrafflagen (1 § p.6) har inte
utvärderats i relation till sitt syfte. Oavsett ståndpunkt gällande om det ska
vara straffbart att bruka och inneha narkotika för eget bruk anser SKR att
konsekvenserna av just den delen av narkotikastrafflagen behöver belysas
för att se om effekterna har blivit de som avsågs vid införandet. Hur man
hanterar rapporteftergift vid misstanke om eget bruk och innehav för eget

2
 Handlingsplan mot missbruk och beroende – Tidig upptäckt, tidiga insatser, stöd och
behandling för personer i åldern 13-29 år, Sveriges Kommuner och Landsting, 2018
                                              2024-04-19                   Vårt dnr:       13 (15)
                                                                           SKR2023/00347

                                                                           Ert dnr:
                                                                           S2023/00440




bruk av narkotika, praxis kring åtalsunderlåtelse skulle också kunna vara en
del i denna översyn. Avsikten med en utvärdering är enligt SKR inte att
förändra Sveriges restriktiva narkotikapolitik och ska inte blandas ihop med
frågan om legalisering av narkotika. Utvärderingen ska inte heller
motverka polisiära och rättsliga insatser mot kriminalitet och organiserad
brottslighet.

Samverkan
SKR ser positivt på frågan om att SiS får möjlighet att kalla till en
Samordnad individuell planering liksom att Kriminalvården ska kunna
kalla till en s.k. Samordnad verkställighetsplanering, vilket kan bidra till att
planering och genomförande för att säkerställa de insatser som personer
med skadligt bruk eller beroende är i behov av.
SKR delar även utredningens bedömning av att behov av att regionernas
respektive SiS, Polismyndighetens och Kriminalvårdens ansvar för hälso-
och sjukvårdsinsatser behöver tydliggöras för att säkerställa att personer
som vårdas enligt LVM, är arresterade, anhållna eller häktade eller dömda
inom Kriminalvården får de insatser de har behov av, mot bakgrund av det
som framförts i avsnittet kring huvudmannaskap och samverkan tidigare
yttrandet.
Inom ramen för en sådan utredning även frågan om kontraktsvård för
personer som är i behov av hälso- och sjukvård i form av beroendevård
inkluderas, liksom frågan hur informationsdelning, ska kunna ske när det är
till nytta för den enskildes bästa, för att kunna ge och bereda samordna
nödvändig vård och omsorg.

Ett nationellt program för att minska dödsfall till följd
av narkotika- och läkemedelsförgiftningar
Sveriges Kommuner och Regioners ställningstagande
SKR tillstyrker förslaget om att anta ett särskilt program för att minska
dödsfall till följd av narkotika- och läkemedelsförgiftningar, som ett
komplement till nuvarande ANDTS strategi, men vill samtidigt lyfta fram
vikten av att SKR ingår som en samarbetspart, då merparten målen i
strategin och det arbetet som ska ske inom ramen för det föreslagna
programmet sker hos förbundets medlemmar.

Konsekvenser
Sveriges Kommuner och Regioners ställningstagande
Flera av de förslag som rör vård och stöd handlar till stor del om ökad
tillgänglighet och kvalitet i samhällets insatserna avseende personer med
                                              2024-04-19                     Vårt dnr:       14 (15)
                                                                             SKR2023/00347

                                                                             Ert dnr:
                                                                             S2023/00440




som använder narkotika. Utredningen konstaterar att det finns
samhällsekonomiska konsekvenser med framför allt bättre hälsa och
möjligheter för personer med skadligt bruk eller beroende av narkotika att
uppnå fler levnadsår. Det är troligt och förstås även önskvärt att
utredningens olika förslag kan leda till mer jämlik tillgång till vård och stöd
när det gäller kunskapsbaserad och personcentrerad vård.
Kunskapsbaserade och personcentrerade insatser bedöms ha större
förutsättningar att bidra till bättre behandlingsresultat och högre
effektivitet. Ett reformarbete kommer sannolikt även till att leda till ökade
kostnader för både kommuner och regioner då nuläget delvis beror på
underfinansiering hos en del av huvudmännen. Ett viktigt fokus i
utredningen har varit att föreslå insatser både för en bättre hälsa och
minskad dödlighet och samtidigt det är etiskt problematiskt att värdera liv i
pengar.
Merparten av utredningens förslag och bedömningar avseende hur
målgruppens behov ska tillgodoses innebär det en tydlig ambitionshöjning
och i vissa delar även ökade krav jämfört med tidigare ålagda uppgifter,
tydliggörande i hälso sjukvårdslagen kring samordning och utveckling av
stöd till anhöriga. Ambitionshöjningen kommer att innebära ökade
kostnader för både regioner och kommuner vilket kräver kompensation i
enlighet med den kommunala finansieringsprincipen, vilket även
utredningen konstaterar, samtidigt så har de lagt ytterst sparsamma förslag
på finansiering. SKR anser att området med insatser som riktar sig till
målgrupper med skadligt bruk eller beroende sedan tidigare generellt
underfinansierat då denna målgrupp inte varit i fokus när man infört ny
lagstiftning, vilket också innebär att kommuner och regioner inte
kompenserats i tillräcklig utsträckning.
Utredningen förslår att regeringen ska överväga olika former av stöd
utvecklingsarbetet till exempel genom överenskommelser. SKR:s
grundinställning är att statliga tillskott i första hand bör ges i form av
generella bidrag, men ser också att det kan finnas situationer där olika
riktade bidrag kan vara ett viktigt komplement, främst för att stödja
utveckling av verksamhet i kommuner och regioner.



Sveriges Kommuner och Regioner




Anders Henriksson
Ordförande
                                           2024-04-19            Vårt dnr:       15 (15)
                                                                 SKR2023/00347

                                                                 Ert dnr:
                                                                 S2023/00440




Moderaterna och Kristdemokraterna lämnar reservation enligt bilaga 1.
Sverigedemokraterna lämnar en reservation enligt bilaga 2.
Liberalerna lämnar särskilt yttrande enliga bilaga 3.
                                         RESERVATION                                  Bilaga 1



                                         SKR Styrelsen
                                         2024-04-19




Reservation från Moderaterna och Kristdemokraterna
Vi kan bättre! Kunskapsbaserad narkotiskapolitik med liv och hälsa i
fokus
Moderaterna o Kristdemokraterna reserverar sig till förmån för eget yrkande enligt
nedanstående.
Vi anser att punkten ”SKR ställer sig inte helt avvisande till förslaget att möjliggöra
köp av sprutor och kanyler på apotek, men vill samtidigt uttrycka sin oro att förslaget
innebär att en viktig kontaktyta med hälso- och sjukvården inte finns i detta
sammanhang” ska ändras till följande:


”SKR avstyrker förslaget att möjliggöra köp av sprutor och kanyler på apotek”.
                                             RESERVATION                                        Bilaga 2



                                             SKR Styrelsen
                                             2024-04-19




Reservation från Sverigedemokraterna, Styrelsen 2024-04-19
Vi kan bättre! Kunskapsbaserad narkotikapolitik med liv och hälsa i
fokus
Sverigedemokraterna lämnar reservation med hänvisning till eget yrkande enligt
nedan.

Sverigedemokraterna yrkar

Att punkt 14 och 15 i sammanfattningen av yttrandet stryks och ersätts med följande text
    • SKR avstyrker förslaget att istället för absolut krav på återlämning av sprutor verka
       för att återlämning sker.
    • SKR ställer sig negativa till förslaget att möjliggöra köp av sprutor och kanyler på
       apotek

att de två sista styckena under rubriken “Sprututbyten” stryks och ersätts med följande text:

SKR avstyrker förslaget om att ta bort kravet på återlämning av
kanyler inom sprututbytesprogrammet. Med dagens lagstiftning finns det redan
möjlighet att ha en öppenhet kring utlämnandet av nya sprutor och
kanyler. Vidare ses också ett ökat antal personer inom sprututbytesverksamhet,
vilket torde tyda på att dagens lagstiftning är tillräcklig för att skapa den
lågtröskelverksamhet som är tänkt. Att ta bort kravet på återlämning av kanyler
riskerar att dessa i stället kan spridas i samhället och därmed ökar risken för
smittspridning.

SKR vill även framhäva att om man väljer att gå fram med förslaget kring att ta bort kravet på
återlämning av kanyler behöver namnet på verksamheten ändras då det inte längre är ett byte
av sprutor och kanyler som sker.

I linje med uppdraget att lämna förslag på skademinimerande insatser så
har utredningen lämnat ett förslag att möjliggöra köp av sprutor och
kanyler på apotek. SKR ställer sig negativa till lagförslaget kring hävandet av förbudet att
sälja sprutor och kanyler på apotek. SKR anser att det är av stor vikt att
framhålla det arbete som sker inom ramen för sprututbytesprogrammet i
regionerna. Avsikten med denna verksamhet är att ge personer i ett aktivt
injektionsmissbruk möjligheten att knyta kontakter inom sjukvården för att motivera till
behandling och möjligheten att ge andra insatser.
Om detta lagförslag träder i kraft kan denna väg in i vården riskeras att utebli,
då apoteket inte kan besitter samma vårdkompetens som inom ramen för
sprututbytesprogrammen.
                                          SÄRSKILT YTTRANDE                             Bilaga 3



                                          SKR Styrelse
                                          2024-04-19




Särskilt yttrande från Liberalerna, Styrelsen 2024-04-19
Narkotikautredningen - Vi kan bättre! Kunskapsbaserad narkotikapolitik
med liv och hälsa i fokus
Liberalerna anser det mycket angeläget att perspektivet om skademinimering får
genomslag i den nationella narkotikapolitiken.
SKR borde ta en ännu tydligare ställning för detta perspektivbyte i sitt yttrande, i
synnerhet som mål om skademinimering inte står i konflikt med insatser för att
minska tillgängligheten till narkotika.
Liberalerna anser att SKR i sitt yttrande därför ska formulera sig enligt följande:
• SKR anser det positivt och nödvändigt att fokus på skademinimering förs in i det
nationella målet för narkotikapolitiken. En ny målskrivning för att visa att ett nytt
fokus inte heller utesluter ett fortsatt arbete med att minska tillgängligheten av
narkotika kan vara: ”att minska skadorna av och tillgång till narkotika, med den
långsiktiga visionen att samhället ska vara fritt från narkotika”.
