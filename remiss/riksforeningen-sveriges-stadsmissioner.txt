                                                                                      Diarienummer: S2024/00085
                                                                                             Socialdepartementet
                                                                     Enheten för hälsa och civilsamhälle, folkhälsa,
                                                                              tandvård, psykisk hälsa och psykiatri
                                                                                 s.remissvar@regeringskansliet.se




 Remiss av betänkandet SOU 2023:62 Vi kan bättre! Kunskapsbaserad
              narkotikapolitik med liv och hälsa i fokus


Riksföreningen Sveriges Stadsmissioner är medlemsförening för lokala Stadsmissionen i Sörmland,
Göteborg, Kalmar, Östergötland, Skåne, Stockholm, Umeå, Uppsala, Västerås och Örebro och arbetar för
människor som lever i utsatthet och utanförskap i Sverige. Tillsammans verkar vi på 40-talet orter och
möter 5000 - 7000 deltagare dagligen. Stadsmissionen arbetar lokalt och regionalt med både akuta
insatser och stöd till varaktig förändring. Utöver basbehovsstöd som värme, vila, mat och hygien
tillhandahålls även ekonomisk, juridisk och social rådgivning, samtalsstöd samt vägledning för att på så
sätt bistå människor att få makten över sina egna liv och känna delaktighet i samhället. Stadsmissionen
driver olika boenden runt om i Sverige på uppdrag av och finansierat av det offentliga som skyddade
boenden, LSS-boenden, stödboenden, HVB-hem, akutboenden och Bostad Först. Stadsmissionshälsan
och våra öppna dagverksamheter möter ofta personer med beroendeproblematik, där vi på vissa orter
samarbetar med regionen gällande sprutverksamhet.

Många deltagare lever i svåra situationer med en komplex problembild där beroende, psykisk och fysisk
ohälsa samspelar och försvårar en situation i fattigdom eller hemlöshet och som gör att personerna lever
under ofattbart svåra omständigheter. När Stadsmissionens professionella medarbetare försöker hitta
vägar ut ur den utsatta situationen är samtalsstöd, vägledning och att stötta i kontakt med vården,
psykiatrin, socialtjänst och andra myndigheter en viktig del. Många har förlorat tilltron till det offentliga och
klarar inte av att rätta sig efter de riktlinjer som myndigheterna ställer upp för att ens komma på fråga för
stöd och hjälp.

Stadsmissionens stöd utgår alltid från de behov och förutsättningar som finns för den enskilda människan
i hennes utsatta situation. Vi ser hela människan och helheten i situationen ur ett holistiskt angreppssätt.
Arbetet kan sägas motsvara ett personligt ombud i den offentliga sektorn. Vi ser därför också var problem
finns för att myndigheterna ska kunna ta sitt ansvar.




 Sveriges Stadsmissioner                    Bankgiro: 900-1751              E-post: info@sverigesstadsmissioner.se
 Krukmakargatan 21                          Postgiro: 90 01 75-1            www.sverigesstadsmissioner.se
 104 62 Stockholm                           Org.nr: 802439-9704
Sammanfattning

Sveriges Stadsmissioner är i huvudsak positivt inställda till utredningens förslag som verkar för att minska
dödsfallen till följd av läkemedels- och narkotikaförgiftningar. Vår förhoppning är att utredningens förslag
kan minska stigmatiseringen, stärka vårdkedjan och därmed tillgängliggöra vårdinstanser för människor i
behov av vård. Att se skadligt bruk som den komplexa problematik det är och att därmed underlätta för
individer att få olika former av vård och skadebegränsande insatser som sprutbyten och
lågtröskelverksamheter, ställer Sveriges Stadsmissioner sig bakom. Stadsmissionen är också positiva till
utredningens uppmaning att fortsatt utveckla kunskap och forskning inom området vård, stöd och
skadereducering.

Stadsmissionen anser att utredningen lyfter en problembild och stigmatisering som råder kring beroende
som även korrelerar med den verklighet vi möter i våra verksamheter. För att minska dödsfallen till följd av
läkemedels- och narkotikaförgiftningar krävs det att regeringen fortsätter att prioritera
lågtröskelverksamheter och skadereducerande insatser, både gällande resurstillsättning och
kunskapsutveckling. Stadsmissionen vill även betona vikten av samverkan med aktörer inom
civilsamhället som besitter värdefull kompetens och kunskap inom ämnet. I våra verksamheter arbetar vi
med personer som befinner sig med ett skadligt bruk och vi utgår alltid från de behov och förutsättningar
som finns för människan i hennes utsatta situation. Det är ofta personer som av olika skäl inte har kontakt
med myndigheter eller vård.

Vår bedömning är att den nuvarande lagstiftningen innehåller många vällovliga formuleringar som
kommuner och regioner idag inte lever upp till. När personer med en beroendeproblematik så ofta faller
mellan stolarna och inte får det stöd, den behandling och den vård som de behöver och har rätt till så
beror det, i hög grad, på hur lagen i praktiken tillämpas. Implementeringen och ständig uppföljning av
efterlevnaden av ny lagstiftning är därför helt central för att det ska bli verkliga förbättringar i stödet och
vården för personer med skadligt bruk eller beroende.

Sveriges Stadsmissioner efterlyser också ett genomförande av Samsjuklighetsutredningens förslag som vi
anser är ett nödvändigt steg i utvecklingen mot en mer kunskapsbaserad behandling och stöd till personer
med skadligt bruk eller beroende.




                                                             2
Sveriges Stadsmissioners ställningstagande till utredningens förslag och bedömningar
Sveriges Stadsmissioner kommenterar i det följande de bedömningar och förslag som har bäring på den
idéburna sektorn och vår verksamhet.

14 Förslag för att stärka förutsättningarna för narkotikaförebyggande arbetet

Sveriges Stadsmissioner delar utredningens uppfattning att det krävs bättre samverkan mellan aktörer i
det narkotikaförebyggande arbetet, både på lokal, regional och nationell nivå. Förbättrad samordning och
stöd i det förebyggande arbetet är centralt för att skapa goda förutsättningar samt utvecklingsvillkor för
människor som befinner sig i utsatthet. Vidare är det viktigt att beakta att Stadsmissionen och andra delar
av civilsamhället besitter djup och bred kompetens gällande det narkotikaförebyggande arbetet. Det är
angeläget att fortsätta utveckla nära samverkan med aktörer inom civilsamhället som möter människor
med skadligt bruk eller beroende. Människor i utsatthet har oftast lågt förtroende för de offentliga
instanserna vilket leder till att de inte når målgruppen. Därmed gynnas det narkotikaförebyggande arbetet
av nära samverkan med civilsamhället och den idéburna sektorn, då vi arbetar nära behovet och
målgruppen. Stadsmissionen arbetar aktivt med förebyggande insatser och verkar som en brygga för
människor i utsatthet - för att stärka tilliten till samhället och fånga upp de som faller mellan stolarna. Som
utredningen nämner är satsningar på att skapa en meningsfull fritid och sysselsättning för barn och unga
en viktig förutsättning för att förebygga narkotikaanvändning. Våra mötesplatser vänder sig dels mot barn
och unga för att främja en trygg och hälsosam uppväxt, dels för att stimulera gynnsamma förutsättningar
för en meningsfull fritid.

Vidare lyfter utredningen att barn och unga som växer upp med sociala och ekonomiska svårigheter löper
en ökad risk för att senare utveckla negativa hälsoutfall, såsom skadligt bruk eller beroende. Fattigdom
och social utsatthet är stora riskfaktorer vilket leder till begränsade valmöjligheter som kan resultera i
bristande gemenskap och utanförskap. Stadsmissionen delar utredningens uppfattning att det är
angeläget att satsa på förebyggande insatser till identifierade riskgrupper för att förhindra negativa
hälsoutfall såsom beroende.

För att det narkotikaförebyggande arbetet ska få reell effekt krävs resurser och kunskapsstöd för att
bredda verksamheterna och fånga upp fler personer med skadligt bruk eller beroende.

16 Tillgänglig vård och stöd med god kvalité

Sveriges Stadsmissioner ser stora utvecklingsområden för att tillgängliggöra jämlik vård för personer med
skadligt bruk eller beroende. Vården behöver bli mer anpassningsbar efter målgruppens behov och mer
disponibel gällande specialiserad beroendevård.

Stadsmissionen ser positivt på att utredningen lyfter den problematik som finns inom vården, där höga
trösklar och avsaknad av flexibilitet drabbar människor med beroendeproblematik. För att kunna möta
målgruppens behov krävs det att vården är mer tillgänglig samt att verksamheterna är anpassade och
utformade efter målgruppens förutsättningar. Vidare belyser utredningen vikten av en organiserad vård,
där roller och ansvar bör förtydligas. Att vårdkedjan är sammanhållen, samt att väntetiderna är korta, är
betydelsefulla förutsättningar för att förhindra en mer komplex ohälsa som en konsekvens av skadligt
bruk. Primärvården bör ta ett större ansvar genom att utveckla strukturer som fångar upp, samt
tillgängliggör vården i ett tidigt skede för människor med skadligt bruk eller beroende. Stadsmissionen
möter dagligen människor med skadligt bruk eller beroende och av olika anledningar inte nås av det
offentliga samhället. Vi delar därför utredningens bedömning att regionerna, från primärvården, bör



                                                            3
etablera uppsökande verksamheter på platser där personer med beroende finns, exempelvis härbärgen
och sociala verksamheter. Detta för att lättare möta målgruppens förutsättningar och tillgängliggöra
vården utefter behoven. Vidare behöver kunskapen och kompetensen inom primärvården utvecklas för att
lättare främja tidigt upptäckande och intervention.

17 Läkemedelsassisterad behandling vid opioidberoende (LARO)

Sveriges Stadsmissioner instämmer till stora delar av utredningens förslag som berör LARO. Idag skiljer
sig tillgängligheten i landet och det råder stor nationell ojämlikhet gällande behandling vid opioidberoende.
Det finns flera skäl varför tillgängligheten brister; kompetensförsörjningsbrist på personal, låg andel fysiska
mottagningar samt att patienten inte står i centrum utifrån deras behov och förutsättningar. Patienternas
behov behöver få större utrymme genom individuella anpassningar och bedömningar av programmet, dels
för att öka motivationen att ha kvar människor i programmet, dels för att öka möjligheterna till ett drogfritt
liv.

Eftersom LARO ofta är en livslång behandling är det viktigt att sänka trösklarna och möjliggöra bättre
tillgång till läkemedels- och annan stödjande behandling för personer med opioidberoende, då de på flera
sätt är en mycket sårbar målgrupp. Människor med opioidberoende finns i hela landet och har oavsett
geografiskt läge rätt till vård och behandling. Att resa från och till en LARO-mottagning varje dag kan vara
en hög tröskel för människor med skadligt bruk, vilket gör det svårt att fullfölja en behandling i praktiken.
Individens behov och förutsättningar måste prioriteras genom en mer individuell bedömning av patientens
behov. Vidare välkomnar Stadsmissionen utredningens förslag att det inte ska ställas krav på bostad för
att kvalificeras för LARO, samt att det ska finnas möjlighet till egenremiss. Även förslag gällande
kostnadsfrihet det första året och att fler klienter inom kriminalvården ska få tillgång till behandling vid
opioidberoende ökar tillgängligheten för LARO, vilket Stadsmissionen tillstyrker.

Precis som utredningen beskriver finns det idag olika läkemedelsbehandlingar inom LARO att tillgå.
Depåberedningar är en relativ ny typ av behandling med fördelar som förenklar behandlingen genom färre
besök på mottagningar, vilket minskar både kostnader och stress för patienten. Depåinjektionen kan även
bidra till en minskad spridning av läkemedlet och ökade möjligheter till ett självständigt liv.

Vi anser att det är bra att utredningen understryker LAROs skadereducerande och rehabiliterande
insatser. Stadsmissionen vill dock betona att LARO inte endast får vara en ersättning, utan behandlingen
behöver också kombineras med adekvata behandlingsinsatser där samsjuklighet vad gäller
substansberoende och psykisk sjukdom/ohälsa behandlas parallellt. De bakomliggande orsakerna till
beroendeutveckling och de konsekvenser som beroende och våldsutsatthet gett i form av trauma/PTSD
och annan psykisk ohälsa behöver ofta kombineras med LARO för att uppnå långsiktiga
behandlingsresultat och livskvalitet. Målgruppen behöver även få tillgång till stadigvarande boende.


20 Hantering av naloxon och andra opioidantagonister utanför hälso- och
sjukvården

Sveriges Stadsmissioner välkomnar regeringens beslut att motgiftet naloxon ska göras receptfritt. Att
tillgängliggöra naloxon är ett viktigt steg i arbetet mot att minska de narkotikarelaterade dödsfallen, då de
flesta opioidförgiftningar sker utanför hälso- och sjukvården. Det är även mycket värdefullt om ideella
organisationer i sina ordinarie verksamheter kan få tillgång till läkemedlet naloxon för att verkligen möta
behovet där det finns. Stadsmissionen når ut till många utsatta personer som undviker vårdkontakt. Där är
vi en relevant aktör både för att administrera naloxon och sprida naloxon till deltagare.




                                                           4
21 Förslag om skadereducering och lågtröskelverksamheter

21.2.1 Förslag till definition av skadereducering inom narkotikaområdet som bör antas av
riksdagen

Utredningen föreslår en definition av skadereducering vad avser narkotika i Sverige. Skadereducering
innefattar insatser, program och policyer som utan krav på drogfrihet syftar till att minska de
hälsomässiga, sociala och ekonomiska skadorna av narkotikaanvändning.

Sveriges Stadsmissioner tillstyrker utredningens förslag att en definition av skadereducering bör antas av
riksdagen. Definitionen möjliggör för vägledning för socialtjänst och hälso- och sjukvård om att insatser
och stöd måste tillhandahållas utan krav på drogfrihet. Det skapar även bättre förutsättningar för ett
långsiktigt skadereducerande arbete lokalt, regionalt och nationellt.

21.2.2 Målet för narkotikapolitiken kan behöva förändras

Utredningen föreslår att målet för narkotikapolitiken som sin helhet ändras från ett samhälle fritt från
narkotika till ett samhälle med minskade skador av narkotika.

Sveriges Stadsmissioner tillstyrker utredningens förslag att målet för narkotikapolitiken bör ändras till ett
samhälle med minskade skador av narkotika. Stadsmissionen arbetar redan utifrån principen att
människor med en beroendeproblematik inte ska stigmatiseras, utan erbjudas stöd för förbättrad
livskvalitet. Vi utgår alltid ifrån de behov och förutsättningar som finns för människan i hennes utsatta
situation. Utredningens föreslagna definition reflekterar den verklighet som Stadsmissionen möter i sina
verksamheter och är ett mer realistiskt förhållningssätt för den svenska narkotikapolitiken. Prioritet för
framtida policy bör vara skadereducering med fokus på att minska dödsfallen till följd av läkemedels- och
narkotikaförgiftningar.

21.2.4 Lågtröskelperspektiv kan förstärkas och omotiverade krav på drogfrihet ska kartläggas

Utredningen föreslår att Myndigheten för vård- och omsorgsanalys (MyVA) ska kartlägga huruvida
omotiverade krav på drogfrihet finns i vård- och stödverksamheter till personer med skadligt bruk eller
beroende av narkotika.

Sveriges Stadsmissioner tillstyrker utredningens förslag att Myndigheten för vård- och omsorgsanalys ska
kartlägga omotiverade krav på drogfrihet. Höga trösklar och stigmatisering leder till negativa konsekvenser
för personer med skadligt bruk eller beroende. Människor som faller ur behandling kan få påföljder såsom
förlorad bostad och försörjning, vilket försvårar människors utsatta situation ytterligare. Stadsmissionen
ser behovet av att tydligare integrera lågtröskelverksamhet i vårdkedjan samt att myndigheter ändrar sin
policy gällande omotiverade krav på drogfrihet. Vi vill även understryka att det är särskilt angeläget att
lågtröskelinsatser för våldsutsatta med ett omfattande skadligt bruk eller beroende prioriteras.

21.3.1 Sprutverksamheter ska få ett bredare syfte och genom lagförändring nå fler som injicerar
narkotika

Utredningen föreslår att sprutverksamheter bör få ett bredare syfte.

Sveriges Stadsmissioner tillstyrker förslaget att sprutverksamheterna ska utvidgas samt få ett bredare
syfte. Att öka tillgängligheten till lågtröskelverksamheter i Sverige genom sprutverksamheter är




                                                           5
betydelsefullt för att nå fler människor som injicerar narkotika. Vi är även positiva till att lågtröskelinsatsen
utvecklas så att den innefattar att ge stöd för förbättrad somatisk och psykisk hälsa.

Stadsmissionen vill betona vikten av att sprutverksamheterna tillgängliggörs brett på en nationell nivå
samt att insatserna är centrerade där målgruppen befinner sig. Vi anser att lågtröskelverksamheten bör
kroka arm med civilsamhället som arbetar nära målgruppen, för att nå ut dit behovet finns. Samverkan
med civilsamhället, som redan arbetar med människor i skadligt bruk, kan öppna upp för en kontaktyta
och tillgängliggöra lågtröskelverksamheten för målgruppen.

Vi ser även positivt på förslaget att krav på återlämning av sprutor och kanyler tas bort och ersätts med en
skrivning om att verksamheter ska främja återlämning. Eftersom Stadsmissionen dagligen möter
människor i utsatthet som har svårt att etablera kontakt med sjukvården, kan vi agera som en förlängd
arm och stimulera återlämning av använda kanyler. Detta möjliggör även för kontaktytor gällande andra
skadereducerande och hälsofrämjande instanser, såsom mat och värme.

21.3.2 Sprutor som kanyler ska kunna köpas på apotek som komplement till sprutverksamheter

Utredningen föreslår att det ska vara möjligt att köpa sprutor och kanyler på apotek.

Sveriges Stadsmissioner tillstyrker förslaget att möjliggöra köp av sprutor och kanyler på apotek. Om
förslaget går igenom kan det öppna upp för att Stadsmissionen, via Stadsmissionshälsan, kan distribuera
sprutor samt kanyler. Som tidigare nämnt arbetar vi nära personer med beroendeproblematik vilket
möjliggör att vi kan integrera utdelning av sprutor och kanyler med skadereducerande åtgärder.

21.3.3 Brukarrum inom ramen för gällande straffrätt ej möjliga

Sveriges Stadsmissioner anser att införandet av brukarrum har potential till att både rädda liv och utgöra
en kontaktyta med vården, samtidigt som det kan minska injicering i offentliga miljöer. Det är dock en
omfattande insats som kräver ansvarig och kvalificerad vårdpersonal med utrustning att häva överdoser.
Stadsmissionshälsan arbetar redan med människor i utsatthet och är därmed en potentiell aktör i ett
eventuellt pilotprojekt.

21.4.2 Incitament kan bidra till metod- och pilotutveckling inom området skadereducering och
lågtröskelperspektiv

Utredningen föreslår att det ska avsättas medel för att stimulera kunskapsutveckling inom området
skadereducering och lågtröskelverksamheter. Syftet med medlen är att möjliggöra samverkan mellan flera
aktörer för att genomföra och utvärdera pilotverksamheter.

Sveriges Stadsmissioner tillstyrker utredningens förslag att regeringen ska avsätta medel för att stimulera
kunskapsutveckling inom området skadereducering och lågtröskelverksamheter. Stadsmissionen
samarbetar i olika lågtröskelverksamheter runt om i Sverige, och vi anser att det finns många mervärden,
både för den enskilda människan och samhället, att verksamhet drivs i idéburen regi. De flesta idéburna
organisationer i välfärden föds, och får sin kraft, ur viljan att bidra till att lösa ett, eller flera, specifika
behov. Det ger ett fokus och en innovationskraft att ta tillvara. I de idéburna verksamheterna finns oftast
en stark värdegrund – en syn på varje människa som oersättlig och värdefull, vilket lägger grunden för en
helhetssyn som främjar ett bra bemötande och omhändertagande.

Stadsmissionens verksamheter möter dagligen människor i utsatthet och beroende. Vi etablerar kontakt
och bygger upp förtroende med våra deltagare, vilket gör stor skillnad i det skadereducerande och
hälsofrämjande arbetet. Det är därför väsentligt att prioritera metod- och pilotutveckling i samverkan med


                                                             6
civilsamhället för att bidra till innovationer som ger goda resultat inom området. Vi vill vidare betona att
Bostad försts åtta grundprinciper är en bra utgångspunkt för hur framtida lågtröskelverksamheter kan
utformas.

21.5.3 Anpassade boendelösningar för personer med skadligt bruk eller beroende bör kartläggas
och vidareutvecklas

Utredningen föreslår att Socialtjänsten bör kartlägga olika typer av boendeformer för personer med
skadligt bruk eller beroende.

Sveriges Stadsmissionen tillstyrker förslaget att vidare kartlägga olika boendeformer för personer med
skaldligt bruk eller beroende. Vi ser positivt på utredningens bedömning att socialtjänsten aktivt bör arbeta
med att implementera kunskapsbaserade och evidensbaserade insatser, såsom Bostad först.
Stadsmissionen vill framhålla att lågtröskelinsatsen Bostad först bör tillgängliggöras i alla kommuner i
Sverige.

I Sverige finns det enligt Socialstyrelsens senaste kartläggning cirka 27 000 människor i olika
hemlöshetssituationer, där många som lever i hemlöshet har skadligt bruk eller beroende. Eget boende är
en mänsklig rättighet och utan den grundtrygghet som boende ger, är det svårt att ta itu med att förändra
sitt liv. För att minska hemlösheten och stärka människors egenmakt krävs det fler individanpassade
insatser som leder till en bostad. Det är mycket viktigt att se bostad som en skadereducerande och
rehabiliterande insats för människor med beroendeproblematik.

22 Vård, stöd och andra insatser för personer som begått brott eller vårdas utan
samtycke

Sveriges Stadsmissioner ser positivt på att utredningen föreslår att den rådande narkotikalagstiftningen
ses över utifrån om den ökar stigmatisering och skadeverkningarna för personer med skadligt bruk eller
beroende. Vidare delar Stadsmissionen utredningens bedömning att personer som sitter frihetsberövade i
större utsträckning än idag ska erbjudas samordnande vård- och stödinsatser genom uppsökande
verksamheter.

En förutsättning för ändamålsenlig vård är ett fungerande samarbete med övriga aktörer i vårdkedjan,
vilket då förutsätter en inkludering av såväl LVM som anstaltsvistelse. Stadsmissionen tillstyrker därmed
utredningens förslag om att Statens institutionsstyrelse och Kriminalvården, som har god insikt gällande
personernas förmågor och problematik, ska få möjlighet att initiera en samordnad individuell plan.

24 Ett nationellt program för att minska dödsfall till följd av narkotika- och
läkemedelsförgiftningar

Sveriges Stadsmissioner ser positivt på att utredningen föreslår ett nationellt program för att minska
antalet läkemedels- och narkotikaförgiftningar i Sverige. Genom att komplettera regeringens nollvision
med en konkret målsättning, där målet är att dödligheten ska ha minskat med minst 20 procent från 2022
års nivå, finns det ett mätbart mål att sträva efter och följa upp på. Stadsmissionen, likt utredningen,
betonar vikten av att det avsätts tillräckligt med resurser på nationell nivå för att programmet ska ge reell
effekt. Vi anser även att det är relevant att samverka med aktörer inom civilsamhället på flera av
programmets delområden då vi dagligen möter människor med skadligt bruk eller beroende. Detta
möjliggör för fler kontaktytor där värderingsfri information som överdosprevention och information om
substanser kan nå ut till berörd målgrupp.




                                                            7
25 Förbättrad uppföljning av vård till personer med skadligt bruk eller beroende

Sveriges Stadsmissioner ser positivt på att utredningen föreslår en modell för att förbättra uppföljningen av
vård till personer med skadligt bruk eller beroende samt hur uppföljningen ska utvecklas över tid. Att få en
övergripande bild och samordning av området leder till en tydligare problembild och större incitament att
på nationell nivå avsätta resurser till ändamålet.




Vi tackar härmed för möjligheten att lämna vårt remissvar på betänkandet SOU 2023:62 - Vi kan bättre!
Kunskapsbaserad narkotikapolitik med liv och hälsa i fokus och hoppas att våra synpunkter beaktas i den
fortsatta beredningsprocessen.

Sveriges Stadsmissioner

Jonas Wihlstrand, Generalsekreterare




                                                          8
