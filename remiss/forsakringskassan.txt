                                                                                REMISSVAR                                    1 (2)
                                                                                Datum                       Vår beteckning
                                                                                2024-04-12                  FK 2024/001705



                     Socialdepartementet

                     103 33 Stockholm




                     Vi kan bättre! Kunskapsbaserad narkotikapolitik med
                     liv och hälsa i fokus (SOU 2023:62)
                     (S2024/00085)

                     Försäkringskassan begränsar yttrandet till de delar som berör vår verksamhet.

                     10.7 Samverkan mellan myndigheter vid villkorlig frigivning
                     I avsnittet föreslås att Kriminalvården ska få möjlighet att initiera en samordnad
                     verkställighetsplan. Det är som utgångspunkt endast när samverkan rör en individ som
                     har en nedsatt arbetsförmåga på grund av sjukdom och som har behov av
                     rehabiliteringsinsatser alternativt en individ som är i behov av insatser för att förebygga
                     sjukdom som det är av värde att Försäkringskassan närvarar vid sådana typer av
                     samverkansmöten. Att avsätta resurser för deltagande vid sådana möten kan även
                     medföra ökade kostnader för de deltagande myndigheterna. Försäkringskassan
                     tillstyrker därför förslaget om att endast regioner och kommuner ska vara skyldig att
                     delta vid upprättandet av en samordnad verkställighetsplan.

                     12.3.3 Ökad möjlighet till sysselsättning och försörjning utan krav på
                     drogfrihet
                     I utredningen anförs att Försäkringskassan har uppmärksammat att sjukpenningärenden
                     där den försäkrade har skadligt bruk eller beroende bedömts olika i verksamheten och
                     att vägledning behövs inom området. Det framhålls även att skadligt bruk eller beroende
                     anses ingå i begreppet sociala förhållanden. Försäkringskassan har tidigare undersökt
                     hur relationen mellan missbruksproblematik och sjukpenning ser ut. Den granskningen
                     har inte utgått från definitionerna av skadligt bruk och beroende som används i
                     betänkandet. Den gränsdragningsproblematik som anges i utredningen och som avser
                     skadligt bruk och/eller beroende och sociala förhållanden kan med fördel undersökas för
                     en enhetlig tillämpning. Den undersökningen bör göras utifrån hur vården numera ser på
                     missbruk och beroende och den klassificering av tillstånd som finns inom vården.

                     I utredningen framkommer vidare att det sker ett informellt villkorande av läkare vid
                     sjukskrivning där den enskilde förväntas hålla sig nykter eller att hålla sig till en plan om
                     nykterhet. Det är inte Försäkringskassan som ställer sådana villkor inom ramen för
                     sjukförsäkringen. Utgångspunkten för Försäkringskassans bedömning är att varje
                     sjukdomstillstånds inverkan på arbetsförmågan ska bedömas var för sig. Även om
                     sjukdomen har uppkommit på grund av ett missbruk så diskvalificerar inte det den
                     enskilde från rätten till ersättning.

                     Det Försäkringskassans handläggare utreder är om den nedsatta arbetsförmågan beror
                     på droganvändning, om droganvändningen leder till ökade begränsningar som i grunden
                     beror på sjukdom, eller om droganvändning inte påverkar arbetsförmågan. Till sin hjälp
                     har handläggaren bland annat en skrivning i Försäkringsmedicinskt beslutsstöd som
                     säger att påverkan av droger eller alkohol i sig inte utgör grund för att läkaren ska
Wimi FK14007_009_W




                     sjukskriva. Om det inte finns en grund för att sjukskriva personen kan det inte heller
                     sägas finnas grund för att bedöma att en person har rätt till ersättning från
                                                           REMISSVAR                                    2 (2)
                                                           Datum                       Vår beteckning
                                                           2024-04-12                  FK 2024/001705


sjukförsäkringen. Om påverkan inte i sig utgör arbetshinder kan sjukdom, inklusive
missbruk, leda till nedsatt arbetsförmåga.

I fråga om vad som anförs om rehabilitering och samordning och hur det definieras i
utredningen vill Försäkringskassan upplysa om att Försäkringskassan ser över vad som
kan anses utgöra rehabilitering och samordning. För att Försäkringskassans ansvar för
rehabilitering och samordning ska aktualiseras krävs att den enskildes arbetsförmåga
bedöms vara nedsatt.

21.2.2 Målet för narkotikapolitiken kan behöva förändras
Utredningen förordar ett skifte från en målsättning om ett samhälle fritt från narkotika till
ett samhälle med minskade skador av narkotika. Att stärka det skadereducerande
arbetet skiljer sig från att försöka motverka bruk av narkotika, och kan som konsekvens
innebära att Försäkringskassans utredare behöver en utökad kompetens om skadligt
bruk och beroende.

21.2.4 Lågtröskelperspektiv kan förstärkas och omotiverade krav på
drogfrihet
Utredningen har dragit slutsatsen att omfattningen av förekomsten av omotiverade krav
på drogfrihet för att komma förmåner till del behöver analyseras. Eventuella förändringar
på området bör baseras på problemets omfattning och allvarlighetsgrad.
Försäkringskassan är därför positiv till en sådan kartläggning.


Beslut i detta ärende har fattats av rättschef Marie Axelsson i närvaro av rättsliga
experten Saga Henriksdotter, den senare som föredragande.




Marie Axelsson


                                            Saga Henriksdotter
