                                                            REMISSVAR                                               1 (3)
                                                            Datum   2024-04-12
                                                            Informationsklass   Öppen
                                                            Diarienr (åberopas)   A041.461/2024                Saknr   000

             Polismyndigheten                               Socialdepartementet
                                                            s.remissvar@regeringskansliet.se
                                                            s.hc@regeringskansliet.se

                                                            Er referens   S2024/00085



             Vi kan bättre! Kunskapsbaserad narkotikapolitik med liv
             och hälsa i fokus (SOU 2023:62)

             Sammanfattning
             Polismyndigheten tillstyrker i huvudsak utredningens förslag men lämnar
             synpunkter enligt nedan.

             Polismyndighetens synpunkter

             Kapitel 14, Förslag för att stärka förutsättningarna för
             narkotikaförebyggande arbete
             Polismyndigheten ser positivt på förslaget att stärka förutsättningarna för det
             narkotikaförebyggande arbetet och delar utredningens bedömning att en ökad
             samordning av det förebyggande arbetet är nödvändig för att uppnå goda
             resultat.

             Liksom utredningen anser Polismyndigheten att det krävs ytterligare
             kunskapsuppbyggnad inom det narkotikaförebyggande området för att
             säkerställa att de åtgärder som vidtas verkligen är effektiva. Som exempel
             kan nämnas att flera kommuner idag mäter förekomsten av olika
             narkotikapreparat i avloppsvattnet. Om den informationen samordnades
             nationellt skulle det förbättra övervakningen av narkotikamarknadens storlek
             och utveckling vilket skulle ge bättre förutsättningar för ändamålsenliga
             insatser.

             Kapitel 18, Att säkra grundläggande data om läkemedelsassisterad
             behandling vid opioidberoende (LARO) på nationell nivå
             Preparaten metadon samt buprenorfin används inom LARO men är också
             vanligt förekommande på den illegala marknaden och är upphov till
             narkotikarelaterade dödsfall. Polismyndigheten anser att det krävs mer
             kunskap om hur dessa preparat kommer i orätta händer och välkomnar därför


Postadress                       Besöksadress           Telefon             Webbplats     E-post
Polismyndigheten                 Polhemsgatan 30        114 14              polisen.se    registrator.kansli@polisen.se
106 75 Stockholm                 Stockholm
Polismyndigheten                                      2024-04-12                                     2 (3)
                                                      Dnr   A041.461/2024               Infoklass   Öppen



        utredningens förslag om att göra det enklare att identifiera vilka patienter som
        ordineras LARO samt vilka läkemedel som används.

        Kapitel 20, Hantering av naloxon och andra opioidantagonister
        utanför hälso- och sjukvården
        Polismyndigheten har inga invändningar mot förslaget att bl.a. polisanställda
        ska ges möjlighet att hantera opioidantagonister under vissa förutsättningar.
        Det är dock viktigt att betona att den möjligheten inte får medföra att
        myndigheten förväntas hantera sådana sjukvårdsinsatser som idag utförs av
        ambulanspersonal eller förvara narkotikapåverkade personer i polisarrest i en
        ökad omfattning. Det finns endast begränsade möjligheter att bereda intagna
        vård i en polisarrest och personer som t.ex. omhändertagits med stöd av lagen
        (1976:511) om omhändertagande av berusade personer m.m. bör som
        utgångspunkt beredas vård inom hälso- och sjukvården för att minimera
        risken för medicinska olycksfall.

        Kapitel 22, Vård, stöd och andra insatser för personer som begått
        brott eller vårdas utan samtycke
        Polismyndigheten avstyrker utredningens förslag om att ge myndigheten i
        uppdrag att se över tillämpningen av rapporteftergift vid misstanke om bruk
        och innehav för eget bruk av narkotika. Kommittédirektivet omfattar inte
        tillämpningen av bestämmelsen om rapporteftergift, straffrättslig lagstiftning
        eller lagstiftning om förundersökning och åtal. Direktiven omfattar inte heller
        att se över påföljderna för personer som lagförs för eget bruk eller innehav
        för eget bruk av narkotika. Effekten av rapporteftergift blir i praktiken
        straffbefrielse. Polismyndigheten anser därför att underlag för
        ställningstaganden om t.ex. en utökad användning av bestämmelsen om
        rapporteftergift inte bör tas fram utanför ramarna för en närmare utredning av
        de straffrättsliga och straffprocessuella effekterna.

        Myndigheten ser också att utredningens förslag skulle medföra en risk att
        vissa personer återkommande meddelas rapporteftergift utan att de därefter
        medverkar i de vård- och stödinsatser som varit en förutsättning för
        eftergiften. Risken är att dessa personer då inte uppmärksammas i tillräcklig
        utsträckning av samhället och därmed inte får det stöd som de behöver.

        Kapitel 24, Ett nationellt program för att minska dödsfall till följd av
        narkotika- och läkemedelsförgiftningar
        Polismyndigheten ser positivt på förslaget om ett nationellt program för att
        minska antalet dödsfall till följd av läkemedels- och narkotikaförgiftningar
        men föreslår att programmet också bör innehålla ett delområde som avser
        tillgänglighetsbegränsningar. För att minska narkotikans skadeverkningar i
Polismyndigheten                                       2024-04-12                                   3 (3)
                                                       Dnr   A041.461/2024             Infoklass   Öppen



        samhället är det viktigt att Sverige bidrar till att minska den globala
        tillgängligheten av narkotika. Genom en ökad samverkan med industribolag
        som tillverkar kemikalier, som kan utgöra en potentiell komponent vid
        narkotikaframställning, kan spridningen av dessa substanser t.ex. förhindras
        eller begränsas. Tillgänglighetsbegränsande åtgärder är särskilt viktiga när
        nya substanser når marknaden eftersom de snabbt kan medföra en ökning av
        antalet narkotikarelaterade dödsfall.

        Utvecklingen inom narkotikaområdet går fort och det är därför angeläget att
        regeringen och andra relevanta aktörer har aktuell information om pågående
        trender. Polismyndigheten anser därför att det bör övervägas om den
        rapportering av utvecklingen som föreslås ske årligen, som en del i
        uppföljningen av det nationella programmet, bör genomföras med ett kortare
        intervall.

        Yttrandet har beslutats av juristen Tony Back efter föredragning av juristen
        Gabriel Eriksson. Rättschefen Gunilla Hedwall har deltagit vid den slutliga
        handläggningen. Rikspolischefen Petra Lundh har informerats om yttrandet.


        POLISMYNDIGHETEN


        Tony Back


                                                                 Gabriel Eriksson




        Dokumentet har fastställts digitalt och har inga underskrifter.


        Kopia till

        Justitiedepartementet (PO)
        Arbetstagarorganisationerna
        Rikspolischefens kansli
