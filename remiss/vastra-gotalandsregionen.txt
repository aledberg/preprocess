                                                                                               1 (5)


Remissyttrande
Datum 2024-04-23
Diarienummer RS 2024-00371
Ert diarienummer S2024/00085                          Socialdepartementet




Vi kan bättre! Kunskapsbaserad narkotikapolitik
med liv och hälsa i fokus (SOU 2023:62)
Yttrandet följer betänkandets disposition och Västra Götalandsregionen (VGR)
har valt att lämna såväl generella kommentarer som specifika kommentarer på de
olika fokusområdena och dess utmaningar till kommuner och regioner. Även
lagförslagen har beaktats.

VGRs Generella synpunkter
VGR har inga invändningar på betänkandet som helhet och kan konstatera att flera av
utredningens uppmaningar till regioner och kommuner redan är något som VGR har börjat
genomföra.
VGR anser det positivt att betänkandet lyfter fram:

    •    En historisk och organisatorisk genomgång av olika strategier på narkotikaområdet
    •    Aktuella siffror på flera högintressanta områden, exempelvis vilka
         behandlingsmetoder som erbjuds av olika aktörer
    •    Att kunskapsstyrningen lyfts fram som är central
    •    En nyanserad diskussion om lagstiftningen på olika områden och dess
         konsekvenser
    •    Att flera förslag understryker vikten av tidigare föreslagna eller pågående
         satsningar och bygger på Samsjuklighetsutredningen, God och nära vård,
         Framtidens socialtjänst, Nationell anhörigstrategi
    •    Att betänkandet lyfter fram flera exempel från VGR, så som Mini-maria Göteborgs
         onlinemottagning, Medpro och Sahlgrenska Universitetssjukhus mobila
         beroendeteam, utdelning av Naloxon-kit

VGRs Specifika synpunkter på fokusområden
Under fokusområdena förebyggande och tidig vård/stöd uppmanar betänkandet
regioner och kommuner att:

    •    prioritera samordningen av det förebyggande arbetet mellan olika områden, och
         skapa en stabil struktur för detta
    •    långsiktigt stärka strukturen för arbetet med tidiga samordnade insatser till barn och
         unga (TSI).

         Regionen ställer sig positiv till en ökad samordning mellan aktörer för det
         förebyggande arbetet. Regionen arbetar redan aktivt med detta på flera
         områden. Exempel på befintliga strukturer för förebyggande insatser för


  Postadress:         Besöksadress:        Telefon:            Webbplats:        E-post:
  Regionens Hus       Residenset, Torget   010-441 00 00       www.vgregion.se   regionstyrelsen@vgregion.se
  462 80 Vänersborg   Vänersborg
2024-04-23                                                                               2 (5)


       målgruppen barn och unga är integrerade verksamheter så som Mini-
       maria-mottagningarna som nu finns i hela regionen, vårdcentraler som är
       anslutna till Ungas psykiska hälsa (UPH) och det regionala nätverket som
       förbinder dessa, samt det regionala processteamet för skadligt bruk och
       beroende med representation från kommuner och brukarorganisationer.
       Dessa utgör några stabila strukturer att bygga en utökad samverkan kring
       med förgreningar både till lokala samverkansparter och centralt placerade
       beslutande organ.

   •   säkra kunskap om narkotika, risk- och skyddsfaktorer samt hälsoeffekter i
       primärvården riktade till unga

       Regionen ställer sig positiv till en sådan satsning. Det regionala
       processteamet för skadligt bruk och beroende erbjuder redan flera
       kunskapshöjande aktiviteter årligen som riktar sig till medarbetare i
       primärvården och har för avsikt att intensifiera aktiviteten ytterligare.

   •   säkra rutiner för upptäckt, tidiga insatser och rutiner för vidareremittering i
       primärvården

       Regionen ställer sig positiv till en sådan satsning. De regionala medicinska
       riktlinjerna på området skadligt bruk och beroende revideras regelbundet i
       enlighet med de nationella vård- och insatsprogrammen som samlar den
       bästa tillgängliga kunskapen om tidig upptäckt och tidiga insatser.
       Processteamen som ansvarar för dessa riktlinjer har även representation i
       det nationella systemet för kunskapsstyrning som möjliggör en god
       följsamhet till aktuella rekommendationer och ny kunskap. Riktlinjerna
       ger även vägledning kring lämplig vårdnivå och säkra remissvägar.

   •   möjliggöra forskning och utveckling om metoder för att förebygga ogynnsam
       utveckling hos barn och unga

       Regionen ställer sig positivt till en ökad samverkan mellan aktörer för att
       förebygga ogynnsam utveckling hos barn och unga och en tidig debut av
       användande av narkotika. Med en ökad samverkan mellan region,
       länsstyrelsen och kommuner i VGR kring ett nationellt kunskapsstöd ser
       vi att förutsättningarna för detta förbättras. Även möjligheterna att ta fram
       och utvärdera arbetsmetoder inom ramen för en nationell
       kunskapsstyrning ser regionen som positivt och en förutsättning för en hög
       standard på detta område.

Under fokusområdet Vård- och stödinsatser vid skadligt bruk eller beroende
uppmanar betänkandet regioner och kommuner att:

   •   inom sina verksamheter tydliggöra hälso- och sjukvårdens ansvar för att behandla
       barns och ungas skadliga bruk eller beroende av narkotika, särskilt barn- och
       ungdomspsykiatrin, samt att tillsammans med kommunerna samordna strukturen
       för omhändertagandet.
2024-04-23                                                                                3 (5)


   •   implementera befintliga kunskapsstöd, och genom regionala riktlinjer, stöd och
       ersättningsmodeller till vårdgivare styra mot en minskad förskrivning av
       narkotikaklassade läkemedel och en utveckling av ändamålsenligt stöd till
       patienter.

       VGR ser positivt på denna utmaning där man redan har god erfarenhet.
       Mini-mariamottagningar som finns i hela regionen, erbjuder snabb och
       evidensbaserad hjälp till barn och ungdomar och deras närstående. Dessa
       verksamheter är integrerade med kommunernas och erbjuder goda
       förutsättningar för samordnade insatser i invånarnas närmiljö. Mini-
       Mariorna ingår även i nätverket för regional och, i förlängningen, nationell
       kunskapsstyrning och finns representerade i det regionala processteam
       som tillser att aktuella regionala riktlinjer är i linje med de nationella vård-
       och insatsprogrammen. Vidare arbetar Regionhälsan och Kunskapsstöd för
       psykisk hälsa (KPH) med ett långsiktigt projekt för att minska
       förskrivning av narkotikaklassade läkemedel och erbjuder verksamheter i
       hela regionen rådgivning och konsultation. Man samarbetar även bl a med
       primärvårdens system för internkontroll samt för att säkerställa en säker
       och evidensbaserad förskrivning av vanebildande läkemedel.
       Läkemedelskommittén i VGR har i många år haft ett fokusområde att
       minska användningen av beroendeframkallande läkemedel.

Under fokusområdet Skadereducerande insatser uppmanas regioner och
kommuner att:

   •   utöka utbudet av lågtröskelverksamheter som kan erbjuda flera skadereducerande
       och hälsofrämjande insatser samtidigt.

   •   fortsätta arbetet med att utveckla SIP. Regionerna och kommunerna ska
       kompenseras ekonomiskt för det nya åtagandet att delta i samordnad
       verkställighetsplanering med Kriminalvården.
   •   Sveriges Kommuner och Regioner (SKR) ska få medel genom en
       överenskommelse för att fortsatt stödja implementeringen av SIP samt att
       implementera samordnad verkställighetsplanering.

       Regionen ställer sig positivt till tillförsel av medel vad gäller åtagandet att
       delta i samordnad verkställighetsplanering samt fortsatt stöd i
       implementeringen av SIP. Viktigt att stöd och ersättning står i proportion
       till de resurser en sådan satsning kommer ta i anspråk så att denna inte
       riskerar att bli på bekostnad av annan för målgruppen viktig verksamhet.


Under fokusområdet minskad dödlighet uppmanas regionerna att:

   •   intensifiera arbetet med att förskriva naloxon till personer som använder narkotika
       eller har recept på opioidläkemedel.
2024-04-23                                                                                4 (5)


       Regionen ställer sig bakom uppmaningen att intensifiera arbetet med att
       förskriva naloxon. En utmaning vi ser med att skala upp denna mycket
       viktiga insats är att rymma denna inom hälso- och sjukvårdens befintliga
       budgetramar och som viktig förutsättning ett tydligt regelverk nationellt.

I betänkandet lyfts uppmaningar rörande anhörigas situation att:

   •   inkludera anhöriga till personer med skadligt bruk eller beroende i de regionala
       överenskommelserna inom området skadligt bruk eller beroende.

       Regionen instämmer i behovet av att inkludera anhöriga. Om insatser
       riktade mot anhöriga i större utsträckning än tidigare ska betraktas som
       sjukvård behöver det tydliggöras hur denna ska ges inom ramen för hälso-
       och sjukvårdslagen avseende dokumentation, sekretess osv.

VGRs synpunkter på förändring i lagstiftningen
   •   Förslag till lag om ändring i hälso-och sjukvårdslagen (2017:30)
Inga synpunkter
   • Förslag till lag om ändring i lagen (2006:323) om utbyte av sprutor och kanyler
Inga synpunkter
   • Förslag till lag om ändring i fängelselagen
Inga synpunkter
   • Förslag till lag om hantering av opioidantagonister utanför hälso- och sjukvården

I förslag till lag om hantering av opioidantagonister utanför hälso- och sjukvården
finns ingen begränsning av vilka administreringssätt och beredningsformer som
ska omfattas av lagen. I betänkandet står att det i nuläget framför allt är nässprej
som är aktuellt, men ”för att ta höjd för att nya läkemedel som har bättre effekt, är
enklare att administrera eller är mer samhällsekonomiskt lönsamt att utveckla så
har vi valt att i lagtexten inte ange naloxon nässprej.” I lagförslaget finns en
paragraf (32 §) som möjliggör reglering i föreskrifter av vilka läkemedel som ska
omfattas av lagen. Det är dock svårt att ta ställning till lagförslaget utan att ha
tagit del av innehållet i en eventuell föreskrift. Såsom förslaget är utformat (utan
någon begränsning) omfattas även beredningsformer som injektions-
/infusionspreparat, vilket nog inte är tanken om det ska hanteras av verksamheter
utanför hälso- och sjukvården. När Socialstyrelsen ändrade sin föreskrift
Socialstyrelsens föreskrifter om behörighet för sjuksköterskor att förskriva och
ordinera läkemedel (HSLF-FS 2018:43) så att även sjuksköterskor fick förskriva
naloxon så begränsades det på följande sätt ”En sjuksköterska får förskriva
läkemedel som innehåller naloxon och som enligt sitt godkännande kan
administreras av andra personer än hälso- och sjukvårdspersonal”.
Ett liknande tillägg borde kunna göras i den här lagen. Till exempel genom tillägg
i 5 § enl. nedan.
2024-04-23                                                                          5 (5)


5 § Med opioidantagonister avses läkemedel som häver effekten av opioider vid
livshotande opioidförgiftning, och som enligt sitt godkännande kan administreras
av andra personer än hälso- och sjukvårdspersonal.

Även om det kommer en kompletterande föreskrift som anger vilka läkemedel
som omfattas av lagen, så bör det tydligt framgå även i lagen att det finns vissa
begränsningar av vilka opioidantagonister som får hanteras utanför hälso- och
sjukvården.


Regionstyrelsen
Västra Götalandsregionen



Helén Eliasson                                    Håkan Sandahl
Regionstyrelsens ordförande                       Regiondirektör
