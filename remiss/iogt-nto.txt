IOGT-NTO                                Remissyttrande                           S2024/00085



                                                                          Socialdepartementet
                                    2024-04-22                              Dnr S2024/00085
                                                              s.remissvar@regeringskansliet.se
                                                                     s.hc@regeringskansliet.se

Drogpolitiska Avdelningen
Ponthus Jessmor

IOGT-NTO Remissyttrande över ”Narkotikautredningen
– Vi kan bättre! Kunskapsbaserad narkotikapolitik med
liv och hälsa i fokus” (S2024/00085)

1       Sammanfattning av remissvar
IOGT-NTO tillstyrker i stort ”Narkotikautredningen – Vi kan bättre!”, men har ett antal punkter
som är värda att både diskutera djupare och utveckla utifrån dess nuvarande lydelser. IOGT-
NTO ser att det finns många positiva förslag inom ramen för utredningen. Däremot ser IOGT-
NTO att en del av förslagen som utredningen lägger är för passiva i sin formulering och att det
därför finns ett antal områden som bör förtydligas för att på ett bättre sätt möta dagens och
morgondagens utmaningar med narkotikapolitiken.

    •   IOGT-NTO vill se kompletterande utredningar tillsatta på områden som narkotika-
        utredningen inte berör. Detta gäller främst en utredning av smartare påföljder för brott
        mot narkotikastrafflagen samt att utreda generisk klassificering av narkotika.
    •   IOGT-NTO vill se att svensk narkotikapolitik, oavsett formulering av målsättning, tar
        avstamp i att breda och mångfacetterade insatser behövs och att vi undviker slagsida
        mot en enskild typ av insats. Narkotikapolitiken i sin helhet behöver innefatta
        tillgänglighetsminskande åtgärder, förebyggande arbete, skadereducering samt insatser
        för en välfungerande vårdapparat i kombination.
    •   IOGT-NTO upplever att civilsamhällets roll och betydelse för narkotikapolitiken inte
        syns i utredningen. Civilsamhällets roll behöver förtydligas och ges både utrymme och
        resurser att verka och göra en positiv skillnad utifrån vår särart och det mervärde som
        följer med det.
    •   IOGT-NTO ser att det förebyggande arbetet behöver stärkas. Vi uppfattar utredningens
        förslag om det förebyggande arbetet som i grunden bra, men otillräckliga. IOGT-NTO
        ser gärna att ansvaret för det förebyggande arbetet blir ännu mer tydligt och att
        erforderliga resurser görs tillgängliga.
    •   IOGT-NTO är i grunden positiva till utredningens förslag om hur vi minskar dödligheten
        av narkotika, men önskar höjda ambitioner i förhållande till utredningens modesta
        förslag på målsättning.
    •   IOGT-NTO ställer sig positiv till utredningens ambition om att utveckla LARO och att
        öka snabbheten i vårdinsatserna. Vi vill dock understryka vikten av en bredd i
        vårdinsatserna och önskar att regeringen säkerställer att psykosociala insatser ska ingå
        som en fundamental del i LARO-verksamhet.




Telefonväxel: 08-672 60 00                           Postadress: Box 12825, 112 97 Stockholm
IOGT-NTO                                 Remissyttrande                             S2024/00085


1.1     Om IOGT-NTO
IOGT-NTO är Sveriges största nykterhetsorganisation. Vi är en ideell, partipolitiskt och religiöst
obunden organisation och folkrörelse. Vi har 20 000 medlemmar, fördelade på 400 föreningar
över hela landet. Genom våra verksamheter och vårt påverkansarbete minskar vi skadorna av
alkohol och droger och inspirerar till en drogfri livsstil. Varje dag möter vi flertalet människor
som på olika sätt och vis drabbas av narkotika, genom egen användning eller genom en nära
anhörigs användning. Vi hjälper och stöttar dessa personer för att de ska kunna leva ett fritt och
rikt liv.

2       Behovet av fler utredningar för en långsiktig och
        stabil narkotikapolitik
2.1     Utred smartare påföljder                       för brott mot               narkotika-
        strafflagen
Utredningen presenterar att regeringen borde överväga att genomföra en översyn av
narkotikastrafflagen. IOGT-NTO vidhåller att kriminaliseringen av eget bruk har en preventiv
effekt på narkotikakonsumtionen och därmed skadorna orsakade av narkotika. Däremot finns
det anledning att se över narkotikastrafflagen och dess tillämpning för att utreda möjligheterna
att i större utsträckning använda rättssystemet för att få fler människor in i vård- och stöd-
insatser, så kallade smartare påföljder. Vi vill även uppmana regeringen att utreda möjligheten
att införa en god samarit-lag för larm vid överdoser och dylika situationer.

2.2     Utred generisk klassificering av narkotika
Utredningen gör i kapitel 11 en genomgång av hur den generiska klassificeringen av olika
substanser fungerar internationellt. Det visar sig att många länder upplever att det fungerar mer
än väl med den modell som används, det vill säga att man har en modell av generisk
klassificering. Däremot konstaterar narkotikautredningen att det inte är motiverat att återigen
se över frågan om att införa samma sak i Sverige. IOGT-NTO ser däremot att det finns skäl att
utreda detta. IOGT-NTO håller inte med utredaren om att den modell som används i Sverige är
hållbar, främst utifrån tidsaspekten och hur lång tid processen att förbjuda nya substanser tar.
Det ligger ett väldigt stort intresse från olika industrier att hela tiden hitta nya och utveckla de
befintliga substanserna till att vara lagliga. Så fort regeringen förbjuder en substans så är nästa
substans ute till försäljning redan dagen efter, vilket vi ser som ett stort problem. Då försälj-
ningen både sker öppet i fysiska butiker som via nätet, är tillgängligheten på de olika
substanserna allt för stor.

Därför vill vi uppmana regeringen att antingen återigen se över den generiska klassificering
alternativt att införa en generisk klassificering i likhet med exempelvis Norge eller Tyskland, för
att motarbeta den öppna marknaden av narkotikaklassade substanser som finns idag.

3       Den svenska narkotikapolitiken behöver en mång-
        facetterad och balanserad målsättning
IOGT-NTO står bakom visionen om ett narkotikafritt samhälle. Den ska tolkas som en vision
som har ett övergripande fokus att minska tillgänglighet, efterfrågan och användning av
narkotika för att på så vis minska narkotikarelaterade skador och rädda liv. Detta ändamål är
fortsatt relevant och eftersträvansvärt i den svenska narkotikapolitiken.
                                               2 (6)
IOGT-NTO                                  Remissyttrande                             S2024/00085



Utredningen föreslår i stället målsättningen om ett samhälle med minskade skador av
narkotika”. Med en utgångspunkt ur totalkonsumtionsmodellen, som utredningen menar bör
vara giltig även för narkotikapolitiken, har IOGT-NTO i sak inga invändningar mot denna mål-
sättning. Den rimliga konsekvensen av denna målsättning borde vara en narkotikapolitik som
satsar på skadereducerande åtgärder för att minska de akuta skadorna av narkotikaanvändning,
i kombination med en utbyggnad av effektivt förebyggande arbete och tillgänglighetsminskande
åtgärder för att minska den nuvarande och framtida totala konsumtionen och därmed den totala
bördan av narkotikarelaterade skador. Samtliga av dessa typer av insatser behövs i balans i
narkotikapolitiken.

IOGT-NTO upplever dock att utredningen resonerar om behovet av att ändra målsättningen
enkom utifrån ett behov av att stärka det skadereducerande arbetet. Det är också tydligt att
utredningen i sin helhet har en tonvikt mot att utveckla skadereducerande insatser. IOGT-NTO
ser att behovet av skadereducerande insatser från samhällets sida är stort, och vi anser att
många av de föreslagna insatserna är bra och nödvändiga, men vill understryka behovet av en
balans i narkotikapolitiken. Sverige är i behov av en mångfacetterad narkotikapolitik som kan
verka i flera olika plan. IOGT-NTO vill uppmana regeringen att understryka denna utgångs-
punkt och leda utifrån detta perspektiv, oavsett hur formuleringen av målsättningen lyder.

4       Civilsamhällets roll i narkotikapolitiken behöver ta
        mer plats och ges resurser
IOGT-NTO vet att civilsamhället har en nyckelroll när det kommer till flertalet delar av det som
utredningen presenterar. Civilsamhällets verksamhet skapar tillit, främjande relationer och
andra centrala skyddsfaktorer både i det förebyggande arbetet och i människors
tillfriskningsprocess. Det finns i Sverige flertalet föreningar, stiftelser och andra civilsamhälles-
organisationer som arbetar med att bidra till minskade narkotikarelaterade skador genom
främjande och förebyggande insatser, med skadereducerande insatser som komplement till den
offentliga vårdkedjan i beroendevården. Detta är något som tar tid och kräver mycket resurser,
men är samtidigt ett effektivt och nödvändigt sätt att förebygga skador och hjälpa individer.

Civilsamhället behöver dels ha en tydlig roll i narkotikapolitiken och ses som ett komplement
till den offentliga sektorn, dels ges de resurser som krävs för att kunna både ta den rollen och
kunna utveckla den. I utredningen idag framkommer civilsamhället ytterst begränsat, där det
enda tydliga förslaget är ett utredningsuppdrag där Folkhälsomyndigheten ska, tillsammans
med civilsamhället, utreda sätt att sprida upplysningar (kap 21.5.4) om olika substanser och
värderingsfri information om risker till personer som använder narkotika. Av alla uppdrag där
civilsamhället kan pekas ut som en viktig medpart är detta inte ett av de där civilsamhället unika
position gör sig nödvändig. Vi tror i stället att det finns värde i att förtydliga civilsamhället som
en viktig samverkanspart i andra förslag som utredningen bär fram, där det finns ett tydligt
mervärde i att det är just idéburna, lokalt förankrade verksamheter som driver verksamheten.
Detta gäller till exempel:

    •   Förtydliga civilsamhällets roll som skyddsfaktor och vikten av samordning mellan
        kommun, skola och föreningsliv för att stärka denna skyddsfaktor. (15.2)
    •   Förtydliga civilsamhällesaktörers roll i och möjligheter att söka finansiering för att i
        samverkan med kommuner bidra till de kommunala föräldrastödsprogrammen genom

                                               3 (6)
IOGT-NTO                                 Remissyttrande                             S2024/00085

        egna föräldrastödsverksamheter eller genom kompletterande verksamhet till de
        offentliga föräldrastöden. (14.5.1)
    •   Göra tydlig civilsamhällets roll i ett effektivt narkotikaförebyggande arbete i skolan och
        stärka föreningslivets möjligheter att få tillträde till skolan som plattform för att hjälpa
        unga till ett aktivt engagemang. (14.5.2)

Problematiken som delvis finns inom detta är troligen en okunskap från många aktörer i
samhället kring vad civilsamhället har för roll. Civilsamhället kan vara en viktig samarbetspart
när det kommer till det förebyggande arbetet, men det kommer krävas mer resurser än vad det
finns idag för att kunna göra detta, samt kunskapsutveckling hos de offentliga aktörerna.

5       Det krävs mer insatser med det förebyggande
        arbetet än vad som görs idag
Anslagen för det narkotikaförebyggande arbetet har under det senaste decenniet minskat både
på nationell och kommunal nivå. För att få större effekt på det förebyggande arbetet krävs både
bättre arbetssätt och mer resurser.

Flertalet av de förslag och bedömningar som utredningen presenterar inom det förebyggande
arbetet är bra, men inte tillräckligt skarpt formulerade. IOGT-NTO förordar tydligare
skrivningar och att ansvar för drogförebyggande arbete införs i lagstiftningen, likt den som finns
gällande det brottsförebyggande arbetet i och med lagen om kommuners ansvar för
brottsförebyggande arbete (2023:196).

Vi förordar även skarpare reglering kring skolans drogförebyggande uppgift. Utredningen
föreslår att ge Skolverket i uppdrag att ta fram stöd för skolans förebyggande arbete (14.5.2).
Det är positivt att stöd tas fram, men det måste också finnas tydlighet kring skolors ansvar att
verkställa på sin förebyggande uppgift. Idag görs många bra insatser i många skolor, men vår
bild är dock att många skolor duckar uppdraget och inte utkrävs ansvar för ett adekvat och
systematiskt förebyggande arbete. Även ett tydligt ansvar att svara på samordning från
kommuner borde införas, då det splittrade huvudmannaskapet i dagens skolsystem gör
samordnade insatser på många håll svåra att få till stånd.

Vidare behöver det förebyggande arbetet i större utsträckning ske som en form av stadigvarande
verksamhet. Det förebyggande arbetet slutar aldrig vara aktuellt, varför det är viktigt att det inte
sker inom korta projekt och pilotstudier. Dessa har en uppstartsprocess och leder i slutändan
inte till ett långvarigt arbete. I lag och styrning bör det därför framkomma att det ska finnas ett
utbyggt och stadigvarande arbete för kommuner och regioner inom ramen för det förebyggande
arbetet.

Regeringen behöver även se till att de ekonomiska resurserna för det förebyggande arbetet
utökas. De nationella anslagen är idag en tredjedel av det nominella anslaget för 10 år sedan.
Trenden gäller även kommuner. Mängden heltidsekvivalenter för ANDTS-samordnare och
liknande tjänster på kommunal nivå har minskat med över hälften. I flera kommuner finns det
ingen som arbetar med frågan.




                                               4 (6)
IOGT-NTO                                 Remissyttrande                             S2024/00085


6       Stärk arbetet med att minska dödligheten
Varje alkohol- och narkotikarelaterat dödsfall är en tragedi orsakad av en bristande respons från
samhället. Utifrån det är den svenska narkotikarelaterade dödligheten oacceptabelt hög. IOGT-
NTO välkomnar förslaget på ett mål om att minska dödligheten, men önskar höjda ambitioner
än vad utredningen föreslår.

Under perioden 2015–2021 redovisar utredningen att dödligheten har minskat med 35 procent,
men gör ingen djupare analys kring varför det har skett. Inom det här området finns det en
kunskapslucka som borde vara av intresse att undersöka ytterligare. Den kunskapen bör även
ligga till grund för att skapa mer underlag för hur vi kan minska dödligheten mer än idag. Att
med bakgrund mot denna minskning, som uppstod utan en riktad nationell strategi för att
minska dödligheten, föreslå en 20 procentig minskning på fem år anser vi vara en alldeles för
låg ambitionsnivå.

Utredningen lämnar bra förslag när det både kommer till uppdrag åt myndigheter för att följa
upp och hantera dödligheten. Vi ser positivt på förslagen om tillgängliggörande av opioidmotgift
och uppskattar att regeringen redan tagit steg för detta. Vi vill också understryka utredningens
analys och förslag om att förbättra arbetet kring dödsutfallsutredningar. Idag är kunskapen
alldeles för låg, vilket gör det svårt att veta exakt vilka åtgärder som är de mest relevanta.

Det är även välkomnande att utredningen vill att regeringen ska initiera ett nordiskt samarbete
om vård, stöd och skadereducering med ett syfte att sprida kunskap och forskningsresultat. För
att arbeta med att minska dödligheten listar utredningen i sin analys att det är insatser för att
begränsa särskilt farliga substanser på narkotikamarknaden, förebyggande åtgärder, vård stöd
och skadereduceringar som kan påverka. Vi vill understryka behovet av just en bredd av insatser
för att långsiktigt och hållbart minska dödligheten. Utöver skadereducerande insatser bör även
tillgänglighetsminskning, förebyggande insatser och vårdinsatser ses som insatser som minska
narkotikarelaterad dödlighet.

7       Vårdinsatser är viktigt och behöver ta plats i
        narkotikapolitiken
Utredningen skrivs med hänsyn till att samsjuklighetsutredningen lämnats över till regeringen.
Det är förenat med vissa svårigheter att göra inspel när vi inte vet exakt hur samsjuklighets-
utredningens tas vidare. IOGT-NTO uppmanar regeringen att fortsätta beredningen med
samsjuklighetsutredningens slutsatser.

IOGT-NTO ser det positivt att utredningen lämnar förslag om att utveckla LARO som
behandlingsform. Det är en metod som när den är rätt utformad ger resultat och hjälper många
människor varje år. Vi delar utredningens uppfattning om att LARO innebär såväl skade-
reducering, behandling som rehabilitering. Av det skälet vill vi framhäva vikten av att de
föreslagna riktlinjerna gör tydligt att psykosociala insatser vid sidan av de medicinska är en vital
komponent av en välfungerande och fullvärdig LARO-behandling.

IOGT-NTO delar utredningens analys om behovet av snabbare vårdinsatser. Vi gör ingen egen
analys om utredningens förslag och vägval, i kombination med samsjuklighetsutredningens
förslag, är tillräckliga för att uppnå detta. Vi vill dock komplettera analysen och förslagen med
att, utöver snabbhet, krävs också differentiering i vårdinsatserna. Olika typer av behandlingar

                                               5 (6)
IOGT-NTO                               Remissyttrande                           S2024/00085

fungerar olika bra för olika personer med olika vårdbehov och underliggande utmaningar. Vi
ser en överhängande risk med ökad standardisering och ett eventuellt samlat ansvar hos
regionen i enlighet med samsjuklighetsutredningens förslag att beroendevårdens insatser
likriktas och smalnas av. Därför uppmanar IOGT-NTO regeringen att vidta åtgärder för att
säkerställa att en bredd av olika insatser ska erbjudas, och att beroendevården ges utrymme att
utforska nya behandlingsformer. Se även IOGT-NTO:s remissvar gällande samsjuklighets-
utredningen.

Likt IOGT-NTO:s remissvar vad gäller samsjuklighetsutredningen vill vi framhålla att
beroendevårdens utmaningar inte enbart är organisatoriska utan beror också på en kronisk
underfinansiering. För att få full effekt vill vi därför uppmana regeringen att verka för ökade
anslag för vårdinsatser vad gäller missbruk och beroende.

8      Avslutningsvis
IOGT-NTO ställer sig positiva till merparten av de förslag som utredningen lägger fram, men
ser att det finns en hel del inom utredningens område som behöver kompletteras eller
vidareutvecklas. IOGT-NTO ser framför sig att utredningen omsätts till förslag snarast. Vi vill
också uppmana regeringen att se över relevant finansiering av förslagen, särskilt vad gäller
förebyggande arbete och vårdinsatser.


-----
I arbetet med remissvar har förbundsordförande Lucas Nilsson fattat beslutet. Politisk
sekreterare Ponthus Jessmor har varit föredragande.


IOGT-NTO
Stockholm 2024–04–22


Lucas Nilsson
Förbundsordförande




                                             6 (6)
