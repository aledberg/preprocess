Hälso- och sjukvårdsnämnden

                                                            YTTRANDE
Fahlström, Elin                                             Datum          2024-03-20
Elin.Fahlstrom@skane.se                                     Ärendenummer   2024-POL000045            1 (10)

                                                            Socialdepartementet




                     Remiss Narkotikautredningen

                     Region Skåne har getts möjlighet att lämna synpunkter till Socialdepartementet
                     på remiss Narkotikautredningen - Vi kan bättre! Kunskapsbaserad narkotikapo-
                     litik med liv och hälsa i fokus SOU 2023:62. Nedan framförs övergripande
                     kommentarer samt kommentarer utifrån rubricering i förslaget.
                     Övergripande kommentarer
                     Region Skåne ställer sig generellt positiv till utredningens kartläggning och för-
                     slag, med fokus på människors lika värde och rätt till vård och stöd. Ur ett pati-
                     entsäkerhetsperspektiv är det välkommet och angeläget med åtgärder för att
                     motverka hinder för personer som söker vård och som använder narkotika, då
                     sådana kan leda till att den enskilde avstår från att söka vård och stöd.
                     Den höga narkotikadödligheten i Sverige analyseras i utredningen och det kon-
                     stateras att skadligt bruk och beroende är ett allvarligt hot mot liv och hälsa och
                     Region Skåne delar uppfattningen att det är extra viktigt att åtgärder som skade-
                     reducering och behandling är evidensbaserade och effektiva. Region Skåne väl-
                     komnar därför utredningens förslag som skulle kunna möjliggöra en bättre bild
                     och analys av narkotikadödligheten i Sverige och vilka åtgärder som är effek-
                     tiva. Vidare konstateras att det i nuvarande statistik inte går att fastslå huruvida
                     läkemedelsförgiftningar beror på intag av förskrivna läkemedel använda enligt
                     ordination, förskrivna läkemedel använda i större mängd än ordination eller lä-
                     kemedel som individen införskaffat illegalt. Region Skåne anser att det är vik-
                     tigt att förändringar som möjliggör förbättrad analys genomförs i enlighet med
                     vad utredningen föreslår. En konsekvens av nuvarande statistik är att det kan
                     vara svårt att dra alltför stora slutsatser.
                     Region Skåne ställer sig positiv till att utredningen lyfter fram förbättringspot-
                     ential gällande hälso- och sjukvårdens roll och betydelse i det förebyggande ar-
                     betet för tidig upptäckt. Region Skåne vill även lyfta behovet av stöd för fortsatt
                     arbete med uppbyggnad och etablerande av samverkansstrukturer för barn och
                     ungas hälsa.




       Besöksadress: Rådhus Skåne, Västra Storgatan 12                             Organisationsnummer: 23 21 00-0255
       Postadress: Region Skåne 291 89 Kristianstad
       Telefon (växel): 044-309 30 00
       E-post: region@skane.se
       Internet: www.skane.se
Datum     2024-03-20                                                                                  2 (10)



                       Region Skåne instämmer i vikten av att genomföra åtgärder för att åstadkomma
                       ett effektivt narkotikaförebyggande arbete och en förbättrad beroendevård, men
                       noterar att utredningen föreslår ett stort antal åtgärder inom en rad olika områ-
                       den. Det bedöms finnas en risk att de sammantagna ekonomiska, resursmässiga
                       och organisatoriska konsekvenserna av åtgärderna underskattas samt att det sak-
                       nas en tydlig prioritering av vilka åtgärder som behöver prioriteras för att bäst
                       effekt ska uppnås.
                       Avslutningsvis som övergripande kommentarer avstyrker Region Skåne försla-
                       get att överge nollvisionen i arbetet mot narkotika. Det är ett signalvärde att ha
                       kvar denna vision på samma sätt som det till exempel finns inom trafiken.
                       Samtliga kommentarer nedan följer rubriceringen i remissen.
                       1 Författningsförslag
                       1.1 Förslag till lag om hantering av opioidantagonister utanför hälso- och
                       sjukvården Hanteringsansvarig
                       10 § Den hanteringsansvarige ska genomgå en godkänd utbildning om admini-
                       strering, förvaring och överlämning av läkemedel som verkar som opioidanta-
                       gonister.
                       Region Skåne anser att det bör definieras vem som är ansvarig för att utbild-
                       ningen betecknas som godkänd.
                       3 Bakgrunden till en narkotikautredning som omfattar nutida och
                       framtida utmaningar
                       3.2.4 Medicinsk användning av narkotika
                       Region Skåne föreslår ett tydliggörande kring huruvida begreppet opioid bör an-
                       vändas istället för morfin. Opioid är läkemedelsgrupp liksom ADHD-läkemedel
                       och bensodiazepiner och morfin är en substans. Morfin är rekommenderat i
                       första hand vid opiodkänslig smärta. Däremot har fentanyl och oxikodon proble-
                       matisk användning, men de har även en medicinsk användning idag (fentanyl
                       används vid terminal smärta och sväljningssvårigheter, oxikodon används
                       mycket ofta vid postoperativ smärta).
                       8 Barriärer mot att söka vård och stöd
                       8.2 Många med skadligt bruk eller beroende avstår från att söka vård och
                       stöd
                       På sidan 225 står följande ”Det saknas också kunskap om huruvida personer
                       trots behandling för skadligt bruk eller beroende avstår från att söka vård och
                       stöd för somatisk ohälsa, särskilt personer utanför läkemedelsassisterad be-
                       handling vid opioidberoende (LARO)”.
                       Region Skåne vill betona att även om utbudet av forskningsstudier inte är så
                       omfattande innebär det inte att det saknas kunskap.




        Region Skåne
Datum     2024-03-20                                                                                   3 (10)



                       8.2.1 Personer i behandling för opioidberoende avstår ofta från att söka
                       vård och stöd för somatisk ohälsa
                       Region Skåne efterfrågar övergripande mål och strategi om att göra vården ac-
                       ceptabel, icke stigmatiserande och tillgänglig för alla. Detta är viktigt då skade-
                       minimerande åtgärder erbjuds inom ramen för hälso- och sjukvårdens grund-
                       uppdrag - men där stigma och hälso- och sjukvårdssystemet kan innebära att en
                       stor del av de som är i störst behov av insatserna stängs ute.
                       13 Dödsfall till följd av narkotika och läkemedelsförgiftningar i Sve-
                       rige och andra länder – bakgrund och analys
                       13.3 Analys av sambandet mellan opioidförgiftningar och läkemedelsbe-
                       handling med opioider
                       Region Skåne noterar att det beskrivs att LARO i program med hög kvalitet på
                       behandlingen visar mer uttalade effekter vad gäller mortalitet. Region Skåne ef-
                       terfrågar förtydligande kring vad som kännetecknar LARO med ”hög kvalitet”
                       då detta uppfattas vara otydligt i utredningen.
                       14 Förslag för att stärka förutsättningarna för narkotikaförebyg-
                       gande arbete
                       14.2 Kommunerna bör i ökad grad samordna det förebyggande arbetet
                       mellan olika sektorer
                       Region Skåne delar utredningens bedömning men vill komplettera att region-
                       erna också måste vara en del i denna struktur.
                       14.5.1 Föräldrastöd bör göras tillgängligt för fler föräldrar
                       Region Skåne föreslår komplettering gällande att utbudet av digitalt föräldrastöd
                       har ökat till exempel via 1177. Vidare föreslår Region Skåne utifrån ett invånar-
                       perspektiv att det bör finnas ett gemensamt samlat utbud från regioner och kom-
                       muner.
                       14.5.6 Det behövs förebyggande insatser inom hälso- och sjukvården rik-
                       tade till unga
                       Region Skåne vill komplettera med att medarbetare inom såväl regionerna som
                       inom kommunernas socialtjänst och elevhälsa behöver ha en grundläggande
                       kompetens och en gemensam förståelse för varandras uppdrag och vikten av ett
                       samarbete utifrån den unge och den unges närståendes perspektiv.
                       15 Ett särskilt program för att förebygga narkotikaanvändning hos
                       barn och unga
                       15.1 Regeringen ska anta ett särskilt program för att förebygga narkoti-
                       kaanvändning hos barn och unga
                       Region Skåne ser det som angeläget att regeringen får ett uppdrag att främja in-
                       tegrerade mottagningar, till exempel Mariamottagningar, för att underlätta im-
                       plementering. Lagstiftning bör övervägas för att säkerställa god och likvärdig
                       tillgång i alla kommuner i Sverige.




        Region Skåne
Datum     2024-03-20                                                                                   4 (10)



                       16 Tillgänglig vård och stöd med god kvalitet
                       16.4 Regeringen bör inrätta en stödlinje för personer med skadligt bruk el-
                       ler beroende
                       Region Skåne delar utredningens bedömning om behovet av digital vård för
                       målgruppen och vill särskilt uppmärksamma att utbudet via tjänsten Stöd- och
                       behandlingsplattformen (SoB) på 1177.se, behöver tillgängliggöras likvärdigt i
                       alla regioner. Stödlinjen bör inkludera även minderåriga och erbjuda chattfunkt-
                       ion.
                       16.6 Statliga ekonomiska styrmedel ska anpassas för att stödja omhänder-
                       tagandet vid skadligt bruk eller beroende
                       Region Skåne stödjer förslaget och ser det som angeläget att regionerna i sam-
                       verkan med kommunerna kan avgöra behovet av att sådana uppsökande verk-
                       samheter etableras. Det vore olyckligt om bedömning av behovet ensidigt vilar
                       på regionerna, då det oftast är medarbetare nära invånarna i kommunerna som
                       ser behoven och när dessa inte tillgodoses på rimligt sätt eller i rimlig tid.
                       Region Skåne ser behov av förtydligande av vad som är god vård i en grupp
                       med hög grad av samsjuklighet och intag av andra beroendeframkallande sub-
                       stanser.
                       17 Läkemedelsassisterad behandling vid opioidberoende (LARO)
                       17.1.2 LARO-läkemedlens effekter och funktion
                       Region Skåne noterar att det på sidan 543 står ”När naloxon tillsätts förhindras
                       också andningsstillestånd som annars kan uppstå till följd av opioidförgift-
                       ningar”. Region Skåne betonar att det inte har påvisats, men instämmer i att lä-
                       kemedlet inte är lika attraktivt på den illegala marknaden och att det motverkar
                       felanvändning, det vill säga injektion av sublingual läkemedelsberedning.
                       Naloxonet i buprenorfin/naloxon är inte avsett att förhindra förgiftningsdödsfall.
                       17.1.4 Reglering och styrning av LARO
                       Region Skåne observerar att det på sidan 547 står ”Depåbuprenorfin innehåller
                       också en receptorantagonist som skyddar mot andningsstillestånd till följd av
                       förgiftning. Det är anmärkningsvärt att mono-buprenorfin är den berednings-
                       form som är vanligast för LARO-behandling i regionerna”.
                       Depåbuprenorfin innehåller mono-buprenorfin och antagonisteffekten utgörs av
                       båda fallen framförallt av hög affinitet till opioidreceptorerna. Region Skåne
                       saknar ett förtydligande till att depåformuleringen som anges ovan har samma
                       effekt som buprenorfinpreparat, som innehåller naloxon.
                       17.3.2 Olika vårdnivåer behöver samverka för att öka tillgänglighet till lä-
                       kemedelsassisterad behandling vid opioidberoende (LARO)
                       Region Skåne är positiv till att se över olika möjligheter att kunna bedriva
                       LARO-vård på fler geografiska platser, men vill framhäva vikten av tydliga nat-
                       ionella riktlinjer för att minimera risken att patienter flyttar för att få en annan
                       tillgång till LARO. Socialstyrelsens föreskrifter medger också att patienter får
                       ha substitutionsläkemedel hemma, vilket gynnar patienter med långa avstånd till
                       mottagningar. Det finns dock en stor svart marknad av substitutionsläkemedel
                       som behöver stävjas, och det finns en risk för utsatthet för de patienter som har
                       sådana läkemedel hemma. Genom att öka antalet små enheter minskar tröskeln
                       för patienter att komma till enheten för att erhålla sitt läkemedel, vilket i




        Region Skåne
Datum     2024-03-20                                                                                  5 (10)



                       förlängningen borde skapa möjligheter för att minska mängden läkemedel pati-
                       enterna har hemma, med mindre risker som följd.
                       17.3.3 Personcentrerade vård- och insatsförlopp vid opioidberoende behö-
                       ver utvecklas
                       Skäl för bedömningen och förslaget
                       Region Skåne uppmärksammar att det på sidan 557 används ordet ”straffas”.
                       Region Skåne anser att detta ordval kan uppfattas som värdeladdat och föreslår
                       en annan formulering.
                       17.3.4 Socialstyrelsen ska få i uppdrag att revidera relevanta vägledande
                       dokument och stödja området med kunskap
                       Nya beredningsformer som inte ur medicinsk synpunkt kräver dagligt överva-
                       kat intag har tillkommit
                       Region Skåne noterar att det på sidan 560 står ”Med hjälp av depåberedningar
                       kan behandling för opioidberoende erbjudas utan risk för vidareförmedling och
                       icke-medicinsk användning utanför verksamheten. Detta kan också bidra till
                       minskade dödsfall till följd av narkotika och läkemedelsförgiftningar”.
                       Region Skåne anser att detta är delvis rätt men ett annat resultat skulle kunna
                       vara ökade antal dödsfall i behandling till följd av att patienten har gles kontakt
                       med mottagningen, vilket resulterar i mindre grad av stöd och monitorering.
                       Dödsfall i förgiftningar vid depåmedicinering kan fortfarande ske vid intag av
                       till exempel bensodiazepiner resulterande i narkotikaförgiftning. Dessutom risk-
                       eras att försämring avseende den psykiska hälsan inte uppmärksammas på grund
                       av den glesare kontakten. Sammanfattningsvis anser dock Region Skåne att de-
                       påpreparaten utgör ett mycket välkommet tillskott i behandlingsarsenalen för
                       patientgruppen.
                       Region Skåne noterar att det på sidan 561 står ”Att inta opioider utanför läkares
                       ordination är förenat med stora risker. Statistik om dödsfall till följd av opio-
                       idförgiftningar har visat att metadon och buprenorfin är vanliga bidragande or-
                       saker till förgiftning och dödsfall i Sverige. Riskerna är lägst med buprenorfin
                       med tillsatt naloxon”. Region Skåne menar att det felaktigt kan uppfattas som
                       att det är mindre risk att inta buprenorfin/naloxon kontra mono-buprenorfin.
                       Förgiftningsrisken skiljer sig inte (vanligtvis låg risk om inte samtidigt intag av
                       till exempel bensodiazepiner eller alkohol som också kan påverka andningsre-
                       flexen). Däremot är det mindre risk för vidareförmedling av kombinationspro-
                       dukten (buprenorfin/naloxon).
                       Personal är en nyckelfaktor i tillgänglighetsarbetet och fler kompetenser be-
                       höver kunna utföra delar av LARO-behandlingen
                       Region Skåne noterar att det på sidan 562 står ”Socialstyrelsen bör överväga om
                       det är möjligt och ändamålsenligt att utvidga rätten att ordinera LARO till
                       andra specialister – exempelvis inom infektionssjukdomar eller allmänmedicin
                       – som skaffat sig erforderlig kompetens för att ordinera och handha dessa läke-
                       medel”. Region Skåne anser att det kan finnas behov av detta i glesbygd, där det
                       förekommer långa avstånd och låg läkartäthet. Region Skåne föreslår att det in-
                       förs ”LARO-körkort” som ett led i att säkerställa kompetensen i personalgrup-
                       pen, även för specialistläkare i psykiatri som avser att arbeta inom LARO.




        Region Skåne
Datum     2024-03-20                                                                                    6 (10)



                       Samordnade lågtröskelverksamheter som innehåller LARO kan övervägas
                       Region Skåne instämmer i behovet av mer differentierade mottagningar, men
                       ser att möjligheten kan begränsas utifrån de förutsättningar som finns inom ra-
                       men för eventuella vårdval.
                       17.3.6 Barriärer, såsom egenavgifter, mot läkemedelsassisterad behandling
                       vid opioidberoende (LARO) bör minska
                       Region Skåne ser positivt på att minska barriärerna till LARO, men anser inte
                       att kostnadsfrihet under första tiden av behandlingen är rätt väg att gå. Att det är
                       en utsatt grupp med svåra socioekonomiska förutsättningar är tydligt beskrivet,
                       men då det finns ett behov av samordnade insatser mellan olika huvudmän finns
                       det en risk att kostnadsfrihet gör tröskeln att söka sig exempelvis till socialtjäns-
                       ten större.
                       19 Vård och stöd till anhöriga
                       19.5.2 Hälso- och sjukvården bör erbjuda utbildning om sjukdomstillstånd
                       till enskilda och deras anhöriga
                       Region Skåne delar inte utredningens bedömning. Region Skåne anser att det är
                       angeläget att anhöriga erhåller adekvat stöd men att utbildning är något annat.
                       Möjlighet för anhöriga till digitalt stöd finns via tjänsten SoB på 1177.se. På
                       1177.se finns även kunskapsbaserad information om skadligt bruk och bero-
                       ende. Patientlagen baseras på patientens självbestämmande och integritet.
                       19.5.6 Det bör bli lättare för anhöriga att få enklare stöd på telefon eller di-
                       gitalt
                       Region Skåne önskar komplettera att det redan idag finns möjlighet för anhöriga
                       till digitalt stöd via tjänsten SoB på 1177.se, vilket kan utvecklas. Ur ett in-
                       vånarperspektiv kan det finnas fördelar med att stödet är samlat på en och inte
                       flera plattformar.
                       20 Hantering av naloxon och andra opioidantagonister utanför hälso-
                       och sjukvården
                       20.2 Hantering av opioidantagonister utanför hälso- och sjukvården ska re-
                       gleras i en särskild lag
                       Region Skåne delar uppfattningen att det inte är ändamålsenligt att föra journal
                       för administrering av läkemedel som verkar som opioidantagonister när de ges
                       av enskilda individer utanför sjukvårdens/vårdgivarnas lokaler. Region Skåne
                       anser däremot att det ska finnas krav på dokumentation avseende överlämning, i
                       den enskilda verksamheten, som möjliggör uppföljning och kontroll.
                       När det gäller Läkemedelsverkets tilltänkta tillsynsansvar över apotekens kon-
                       troll av rekvisitioner, bedömer Region Skåne inte att det är tillräckligt tydligt
                       samt att det saknas tillsyn över användningen av de rekvirerade läkemedlen.
                       Region Skåne anser att det i likhet med privata verksamheter bör förtydligas
                       vilka områden ideella organisationer bedriver verksamheter inom för att vara
                       aktuella att rekvirera naloxon.




        Region Skåne
Datum     2024-03-20                                                                                  7 (10)



                       21 Förslag om skadereducering och lågtröskelverksamheter
                       21.5.3 Anpassade boendelösningar för personer med skadligt bruk eller be-
                       roende bör kartläggas och vidareutvecklas
                       Region Skåne föreslår att en sådan kartläggning och utredning även ska väga in
                       behov av hälso- och sjukvårdsinsatser inom boendena, då boendeformerna idag
                       inte omfattas av kommunal primärvård.
                       21.3 Justering av lagstiftning, förordningar och föreskrifter för att möjlig-
                       göra skadereducerande insatser
                       21.3.1 Sprututbytesverksamheter ska få ett bredare syfte och genom lagför-
                       ändringar nå fler som injicerar narkotika
                       Region Skåne avstyrker förslaget om att ta bort kravet på återlämning av kany-
                       ler inom sprututbytesprogrammet. Med dagens lagstiftning finns det redan möj-
                       lighet att ha en öppenhet kring utlämnandet av nya sprutor och kanyler. Vidare
                       ses också ett ökat antal personer inom sprututbytesverksamhet, vilket torde tyda
                       på att dagens lagstiftning är tillräcklig för att skapa den lågtröskelverksamhet
                       som är tänkt. Att ta bort kravet på återlämning av kanyler riskerar att dessa i
                       stället kan spridas i samhället och därmed ökar risken för smittspridning.
                       Region Skåne vill även framhäva att om man väljer att gå fram med förslaget
                       kring att ta bort kravet på återlämning av kanyler behöver namnet på verksam-
                       heten ändras då det inte längre är ett byte av sprutor och kanyler som sker.
                       21.3.2 Sprutor och kanyler ska kunna köpas på apotek som komplement
                       till sprututbytesverksamheter
                       Region Skåne är negativt inställd till lagförslaget kring hävandet av förbudet att
                       sälja sprutor och kanyler på apotek. Region Skåne anser att det är av stor vikt att
                       framhålla det arbete som sker inom ramen för sprututbytesprogrammet i reg-
                       ionen. Avsikten med denna verksamhet är att ge personer i ett aktivt injektions-
                       missbruk en väg in i sjukvården där personer möts av kompetent personal.
                       Om detta lagförslag träder i kraft kan denna väg in i vården riskeras att utebli,
                       då apoteket inte kan tillhandahålla samma resurser som idag ges inom ramen för
                       sprututbytesprogrammet.
                       22 Vård, stöd och andra insatser förpersoner som begått brott eller
                       vårdas utan samtycke
                       22.3.2 Statens institutionsstyrelse ska kunna initiera samordnad individuell
                       plan (SIP)
                       Region Skåne anser att texter i olika lagar kring SIP behöver harmonieras då ut-
                       rymmet för olika tolkningar annars riskerar vara för stort vilket inte gagnar den
                       enskilde. Idag medger SIP utan pågående insatser enligt socialtjänstlagen (SoL)
                       medan pågående SoL-insatser är en förutsättning för SIP enligt hälso- och sjuk-
                       vårdslagen (HSL) och SoL. Samordningsbehov kan föreligga mellan kommunal
                       och regional hälso- och sjukvård, inte minst när närstående kompenserar för be-
                       hov av socialtjänstinsatser.




        Region Skåne
Datum     2024-03-20                                                                                   8 (10)



                       22.3.3 Kriminalvården ska kunna initiera upprättandet av en samordnad
                       verkställighetsplan
                       Region Skåne saknar i utredningen en beskrivning av hur detta ska kunna ge-
                       nomföras.
                       22.3.6 Regioner bör utveckla rutiner för att ta emot vårdförfrågningar från
                       andra myndigheter.
                       Kommunernas socialtjänst har redan en sådan skyldighet i lagen med särskilda
                       bestämmelser om unga lagöverträdare (LUL). Utifrån offentlighets- och sekre-
                       tesslagen (OSL) anser Region Skåne att det bör formuleras som en sekretessbry-
                       tande begäran och inte som en vårdförfrågan.
                       24 Ett nationellt program för att minska dödsfall till följd av narko-
                       tika- och läkemedelsförgiftningar
                       24.2.2 Dödsfallsutredningar ska kunna utveckla kunskapen om nödvändiga
                       insatser
                       Region Skåne föreslår även att ett nationellt kvalitetsregister för naloxonutbild-
                       ning och utdelning upprättas och samkörs med dödsorsaksregistret för att säker-
                       ställa att täckningsgraden av naloxon och andra stödinsatser vidtagits.
                       24.2.4 Hälso- och sjukvården behöver fortsatt och intensifierat förskriva
                       naloxon till personer som använder narkotika
                       Region Skåne anser att det bör göras ett tydliggörande om vilken målgrupp som
                       bör erbjudas preventionsutbildning och naloxon samt att det bör upprättas rikt-
                       linjer för detta. Risk kan annars vara att vårdgivare inte uppfattar att det är inom
                       ramen för deras uppdrag. Region Skåne anser vidare att ett förtydligande behövs
                       av vad ”recept på opioidläkemedel” innebär avseende behandlingstidsgränser,
                       dosnivåer, samt preparatval. Det är vanligt förekommande med recept på opio-
                       idläkemedel och bedömningen är svår för enskild förskrivande läkare. Ska det
                       till exempel även omfatta äldre patienter med låga doser?
                       28 Konsekvensanalyser
                       28.2.4 Konsekvenser för barn
                       Region Skåne stödjer förslag om förstärkningen av samordnade vård- och stöd-
                       verksamheter för barn och unga som beskrivs närmare i kapitel 16, dock behö-
                       ver utmaningarna som exemplifieras utredas vidare och lösning arbetas fram. I
                       dessa verksamheter är det av vikt att barn- och ungdomspsykiatrin (BUP) ingår
                       som en aktiv aktör. Region Skåne anser att det är av stor vikt med tydlighet
                       kring vilka olika ansvarsområden region och kommun har i dessa samverkans-
                       strukturer. Viktigt att heldygnsvården för de minderåriga inte förbises eller ned-
                       prioriteras.
                       Vidare är det positivt att utredningen lyfter upp behovet av samordnande insat-
                       ser för skadligt bruk eller beroende och samtidig psykisk ohälsa. Kompetensen
                       inom området behöver stärkas hos både regional och kommunal personal.
                       30 Författningskommentarer
                       30.1 Förslag till lag om hantering av opioidantagonister utanför hälso- och
                       sjukvården




        Region Skåne
Datum     2024-03-20                                                                                 9 (10)



                       Särskilt om kostnader
                       21 § Rekvisition av läkemedel ska vara utan kostnad för kommunala verksam-
                       heter, enskilda verksamheter som bedriver socialtjänst och ideella verksam-
                       heter. Regionen har kostnadsansvar för dessa läkemedel. Ett öppenvårdsapotek
                       som har lämnat ut läkemedel har rätt att få ersättning för kostnaderna för läke-
                       medlet av den region där den rekvirerande verksamheten är belägen.
                       22 § Vid överlämning och administrering av läkemedel enligt denna lag ska lä-
                       kemedlet vara kostnadsfritt för den enskilde.
                       Ovanstående två paragrafer kommenteras gemensamt nedan.
                       Region Skåne anser att då utredningens förslag är att regionerna ska ha kost-
                       nadsansvar för dessa läkemedel bör regionerna beredas möjlighet att ta del av
                       det register över verksamheter som E-hälsomyndigheten ska ansvara för, samt
                       en uppskattning om det förväntade årliga behovet av doser. Vidare anser Region
                       Skåne gällande förslaget om att öppenvårdsapoteken ska få fakturera regionerna
                       för den kostnad de har kopplad till kostnadsfrirekvisition av naloxon inte mots-
                       varar den nuvarande ordning som finns för smittskyddsläkemedel som förskrivs
                       på recept. Detta dels med anledning av att smittskyddsläkemedlen hanteras via
                       receptförskrivning, dels att det föreslås att den region där aktuell verksamhet är
                       lokaliserad ska vara kostnadsansvarig. Öppenvårdsapoteken kan också tillämpa
                       fri prissättning. Region Skåne önskar förtydligande gällande hur målgruppen
                       som ska få naloxon nässpray ska definieras. Det finns även behov av förtydli-
                       ganden om anhöriga ska kunna hämta ut på apotek, vem ska få rekvirera kost-
                       nadsfritt naloxon och vem ska själv stå för kostnaden. Region Skåne har idag
                       upphandlat naloxon nässpray och det erbjuds till LARO-patienter och patienter
                       inom sprutbytesprogram. Då är det avtalspriset som gäller. Region Skåne anser
                       att det behöver klargöras om det ska vara olika lösningar för patienterna.
                       Region Skåne noterar att utredningen inte har lämnat några förslag på hur öp-
                       penvårdsapoteken ska fakturera regionerna för kostnaderna för rekvirerat
                       naloxon. Fakturering av läkemedel på rekvisition kräver extra merarbete både
                       hos försäljande apotek och betalande region, då det inte är en del av den betal-
                       ningsförmedling som utförs av E-hälsomyndigheten för läkemedel på recept.
                       E-hälsomyndigheten ska enligt förordning (2013:1031) med instruktion för E-
                       hälsomyndigheten förmedla ersättning från regionerna till öppenvårdsapoteken
                       enligt vad som sägs i förordningen (2002:687) om läkemedelsförmåner med
                       mera och i smittskyddsförordningen (2004:255). Region Skåne har tecknat ett
                       avtal med E-hälsomyndigheten avseende förmedling av ersättning, som innebär
                       att E-hälsomyndigheten fakturerar regionen för de transaktioner inom apoteket
                       som regionen har kostnadsansvar för. Enligt avtalet har i tillägg E-hälsomyndig-
                       heten ansvar för att vidarebefordra den information som respektive apoteksaktör
                       rapporterat in till regionen i en statistikfil. Region Skåne anser att om hante-
                       ringen av kostnadsfri rekvisition ska motsvara ordningen som finns för smitt-
                       skyddsläkemedel bör även rekvirerad naloxon ingå i förmedling av ersättning
                       från regionerna till öppenvårdsapoteken enligt förordning (2013:1031) med in-
                       struktion för E-hälsomyndigheten. I tillägg behöver avtal med E-hälsomyndig-
                       heten uppdateras för att inkludera kostnadsfri rekvisition av naloxon.




        Region Skåne
Datum     2024-03-20                                                                               10 (10)



                       Smittskyddsläkemedel förskrivs på recept och den region där patienten är folk-
                       bokförd har kostnadsansvar. Utredningen föreslår att kostnadsansvaret för rekvi-
                       rerat naloxon regleras utifrån var verksamheten som rekvirerar är lokaliserad.
                       Bedömningen från utredningen är att regionernas kostnader för naloxon rekvire-
                       rat från kommunala verksamheter, enskilda verksamheter som bedriver social-
                       tjänst och ideella verksamheter inom regionen, genom förhandling kan inklude-
                       ras i statens bidrag till regionerna för kostnader inom läkemedelsförmånerna
                       med mera. Överenskommelsen om läkemedelsförmåner med mera har en för-
                       delningsordning som styrs av en bedömning av behovet utifrån regionens be-
                       folkningssammansättning, varför fördelningen inte är anpassad till kostnader
                       som styrs av var verksamheter är lokaliserade. Region Skåne har som flera
                       andra regioner ett betydande antal invånare som vistas tillfälligt i regionen och
                       är folkbokförd i annan region. Troligtvis kommer inte ersättning via statsbidra-
                       get fullt ut täcka kostnaderna för dessa patienter.


                       Anna Mannfalk
                       Ordförande


                                                     Pia Lundbom
                                                     Hälso- och sjukvårdsdirektör




        Region Skåne
