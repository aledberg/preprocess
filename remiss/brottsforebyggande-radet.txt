             Sid 1 (2)

             REMISSYTTRANDE
             2024-03-15                                            Socialdepartementet
             Dnr 0045/24                                           103 33 Stockholm
             Er referens: S2024/00085




             SOU 2023:62 - Vi kan bättre! Kunskapsbaserad
             narkotikapolitik med liv och hälsa i fokus
             Brottsförebyggande rådet (Brå) har fått rubricerade betänkande på remiss och framför
             följande.

             Utredningen har haft i uppdrag att föreslå hur en fortsatt restriktiv narkotikapolitik kan
             kombineras med ett effektivt narkotikaförebyggande arbete, en god missbruks- och
             beroendevård som innehåller insatser för skademinimering samt insatser för att ingen ska
             dö till följd av läkemedels- och narkotikaförgiftningar. Utredningen har inte haft i uppgift
             att utvärdera narkotikapolitiken i hela dess bredd, utan fokus har varit på åtgärder som kan
             minska skador av narkotika. Utredningen föreslår därför att målet för narkotikapolitiken
             som helhet bör ändras från ett samhälle fritt från narkotika till ett samhälle med minskade
             skador av narkotika. Utredningen lyfter flera åtgärder som idag bedöms vara oförenliga
             med rådande lagstiftning, men som skulle kunna vara skademinskande.

             För att utreda hur narkotikastrafflagen påverkar de medicinska och sociala
             skadeverkningarna och om vård- och omsorgsinsatser idag erbjuds i tillräcklig omfattning
             föreslår utredningen att regeringen bör initiera en översyn av lagen. Man lyfter vikten av att
             så långt det är möjligt bedöma i vilken mån nuvarande lagstiftning fyller de syften för vilka
             den infördes och vilka eventuella negativa effekter en förändring av lagstiftningen skulle
             innebära för samhället och enskilda individer.

             Brå har i årsredovisningen för 2023, som ett led i myndighetens uppdrag i instruktionen att
             identifiera angelägna utvecklingsområden för rättsväsendet, lyft behovet av uppdaterade
             och relevanta kunskapsunderlag som kan användas för överväganden om den fortsatta
             narkotikapolitiken och ställer sig därför bakom utredningens förslag om en översyn av
             huruvida den nuvarande lagstiftningens utformning fyller sina syften och vad eventuella
             förändringar skulle innebära. En sådan utvärdering blir än mer angelägen om utredningens
             förslag att ändra målet för narkotikapolitiken genomförs.

             Vidare instämmer Brå i att narkotikabrott är en viktig prioritering i det brottsförebyggande
             arbetet och att statliga myndigheter bör samordna sina vägledningar och kunskapsstöd till
             kommunerna om brottsförebyggande arbete. Brå instämmer även i att det behövs bättre
             former för brottsförebyggande samverkan, där hälso- och sjukvården kan ingå. Brå ser
             därför positivt på ett uppdrag om att ta fram en vägledning, men det bör dock tydligare
             betonas att det är det brottsförebyggande arbetet som avses om Brås resurser ska tas i
             anspråk.

             Detta yttrande avges av generaldirektör Mattias Larsson efter föredragning av enhetschef
             Thomas Hvitfeldt. I beredningen har utredaren Stefanie Luthman deltagit.




Brottsförebyggande rådet   |   Box 1386   |   111 93 Stockholm   | Tel 08-527 58 400 |    info@bra.se   |     www.bra.se
Mattias Larsson

                  Thomas Hvitfeldt




                                     Sid 2 (2)
