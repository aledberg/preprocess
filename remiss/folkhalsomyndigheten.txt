Remissyttrande

Mottagare                                                              Handläggare                                       Datum
Socialdepartementet                                                    Enheten för drogprevention                        2024-04-17
s.remissvar@regeringskansliet.se                                       Jennie Hagelin                                    Vårt ärendenummer
s.hc@regeringskansliet.se                                                                                                00296-2024
                                                                                                                         Ert ärendenummer
                                                                                                                         S2024/00085




Narkotikautredningen - Vi kan bättre!
Kunskapsbaserad narkotikapolitik med liv
och hälsa i fokus (SOU 2023:62)
Sammanfattning
Folkhälsomyndigheten tillstyrker Narkotikautredningens förslag.

Folkhälsomyndigheten lämnar följande kommentarer till de förslag som bedöms
vara mest centrala i förhållande till Folkhälsomyndighetens uppdrag och den
nationella folkhälsopolitikens mål och genomförande.


Folkhälsomyndighetens kommentarer
Narkotikautredningens fokus har varit att förbättra hälsan och livet för dem som
använder narkotika, fortsatt verka för att så få som möjligt ska använda narkotika,
samt att stärka stödet till anhöriga. Folkhälsomyndigheten bedömer att många av de
förslag som lyfts i utredningen kan komma att leda till en mer god och jämlik hälsa
i enlighet med det av riksdagen 2018 beslutade övergripande målet för
folkhälsopolitiken – att skapa samhälleliga förutsättningar för en god och jämlik
hälsa i hela befolkningen och sluta de påverkbara hälsoklyftorna inom en
generation.

Folkhälsomyndigheten vill understryka vikten av de förslag och bedömningar som
avser att förbättra data och uppföljning, eftersom brist på tillgång av data är en
utmaning som försvårar uppföljning av såväl arbetet som utvecklingen inom
narkotikaområdet. I utredningen saknar vi dock förslag som avser att säkra och
förbättra grunddata och uppföljning av narkotikaanvändningen/efterfrågan. För att
Folkhälsomyndigheten till exempel ska ha förutsättningar att genomföra förslag
15.4 om att leda och följa upp genomförandet av det förebyggande programmet på
nationell nivå krävs tillgång till en rättvisande lägesbild av narkotikasituationen.
Avloppsmätningar skulle t.ex. kunna utgöra ett komplement till både
befolkningsundersökningar och beslagsstatistik för att på ett bättre sätt följa
utvecklingen och situationen i landet. Detta är en metod som behöver utvecklas och


Solna Folkhälsomyndigheten, SE-171 82 Solna. Besök: Nobels väg 18. Östersund Folkhälsomyndigheten, Box 505, 831 26 Östersund. Besök: Forskarens väg 3.
Telefon 010-205 20 00 E-post info@folkhalsomyndigheten.se www.folkhalsomyndigheten.se
Sida
2 (9)




bedömas och vårt tidigare förslag 1 om behovet av att genomföra en pilotstudie där
ett nationellt system för bevakning av narkotikasubstanser i avloppsvatten
utformas, implementeras och utvärderas, kvarstår. Detta beskrivs till viss del i
utredningen. Folkhälsomyndigheten ser också att det idag saknas uppföljning och
kunskap om anhöriga framförallt om barn till personer med skadligt bruk och
beroende. Vi ser därför att man inom utredningen kopplat till området vård och
stöd till anhöriga (kap.19) skulle kunna ha övervägt och föreslagit hur
uppföljningen av barn till personer med skadligt bruk och beroende kan utvecklas
och förbättras.

Vi vill framhålla och delar utredningens bedömning om att inrätta en nationell,
kostnadsfri och tillgänglig stödlinje som riktar sig till personer med skadligt bruk
och beroende samt till deras anhöriga, i enlighet med Folkhälsomyndighetens
nyligen redovisade förslag 2. Samt bedömningen om att fortsatt stödja arbetet med
metoden Krogar mot knark och där uppdraget till Folkhälsomyndigheten
kompletteras med uppdrag och medel för uppföljning av metoden.

Folkhälsomyndigheten instämmer med Narkotikautredningen om vikten av att
inkludera narkotika i det generella folkhälsoarbetet. Vi vill också betona betydelsen
av att förstärka det universellt riktade hälsofrämjande arbetet som bedrivs på
nationell nivå för att skapa goda uppväxtvillkor och lyckad skolgång med fullföljd
grund- och gymnasieskola. Det är viktigt för det narkotikaförebyggande arbetet och
kan också spela en viktig roll i det brottsförebyggande arbetet. Otrygg uppväxt
eller att inte uppnå och klara skolans mål är riskfaktorer för flera hälsorelaterade
och sociala problem.

Vi vill också framhålla vikten av att investera och lägga kraft i det hälsofrämjande
och narkotikaförebyggande arbetet. Då det kan, förutom att minska de negativa
sociala och hälsomässiga konsekvenserna av narkotikaanvändning, även minska de
totala kostnaderna för samhället på sikt.

Nedan lämnar Folkhälsomyndigheten kommentarer på de förslag och bedömningar
som vi bedömer är mest centrala i förhållande till Folkhälsomyndighetens uppdrag
och den nationella folkhälsopolitikens mål och genomförande.




1
  Folkhälsomyndigheten (2022). Återrapportering av uppdraget att genomföra insatser som syftar till att utveckla och
förbättra tillgången till data avseende dopning och narkotika (S2021/05130).
2
  Folkhälsomyndigheten (2023). Återrapportering av uppdraget att genomföra en kartläggning av rådgivning och stöd
via telefon och webb inom narkotika- och dopningsområdet m.m. (S2021/04606 (delvis)).




Solna Folkhälsomyndigheten, SE-171 82 Solna. Besök: Nobels väg 18. Östersund Folkhälsomyndigheten, Box 505, 831 26 Östersund. Besök: Forskarens väg 3.
Telefon 010-205 20 00 E-post info@folkhalsomyndigheten.se www.folkhalsomyndigheten.se
Sida
3 (9)




Specifika kommentarer


14.3 Folkhälsomyndigheten ska få i uppdrag att ta fram kunskapsstöd i syfte att höja
kvaliteten i förebyggande arbete
Folkhälsomyndigheten tillstyrker förslaget att få i uppdrag att ta fram kunskapsstöd
med kriterier avseende kvalitet i narkotikaförebyggande arbete. Vi delar även
utredningens bedömning om att statliga myndigheter bör samordna och utveckla
sina vägledningar och kunskapsstöd till kommunerna om förebyggande arbete,
särskilt avseende narkotikaförebyggande respektive brottsförebyggande arbete. Här
är dialogen mellan Folkhälsomyndigheten och Brottsförebyggande rådet särskilt
viktig. I våra kontakter med kommuner, regioner och länsstyrelser så lyfts ofta
behov av stöd i att få ihop det hälsofrämjande folkhälsoarbetet och det
brottsförebyggande arbetet än mer. Folkhälsomyndigheten ser också att det bör
inrymmas i Folkhälsomyndighetens roll att även stödja länsstyrelserna i arbetet
med att samordna det förebyggande arbetet mellan olika områden, vilket kopplar
an till bedömningen 14.2. I enlighet med överenskommelsen mellan staten och
Sveriges kommuner och regioner Gemensam inriktning för en sammanhållen och
ändamålsenlig kunskapsstyrning för hälso- och sjukvården bör ett sådant uppdrag
innefatta stöd i implementeringen av arbetet.


14.5.2 Skolverket bör få i uppdrag att ta fram stöd för skolans hälsofrämjande och
narkotikaförebyggande arbete
Folkhälsomyndigheten delar utredningens bedömning att det behövs stöd och
stärkta förutsättningar till skolor om hur de kan arbeta narkotikaförebyggande och
evidensbaserat. Skolan som arena är så pass viktig att det borde formuleras som ett
förslag om uppdrag till Skolverket i samverkan med Folkhälsomyndigheten
kopplat både till hela ANDTS-området och enskilda sakområden. Vi vet att till
exempel ofullständiga betyg är en riskfaktor för senare narkotikaproblem. Det
handlar inte bara om att bedriva rätt sorts förebyggande arbete i skolmiljö, precis
som beskrivs i utredningen, utan framförallt att skolan har kapacitet och resurser att
jobba mot målet att alla ska sluta grundskolan med godkända betyg och att också
kunna ge stöd till dem med extra behov.


14.6 Folkhälsomyndigheten ska få i uppdrag att förmedla kunskap om narkotika och
hälsoeffekter
Folkhälsomyndigheten tillstyrker förslaget att regelbundet sammanställa och
förmedla aktuell kunskap om narkotiska substanser och dess hälsoeffekter. Att
målgruppsanpassa informationen underlättar både för myndigheten samt för andra
förebyggande aktörer att nå målgrupperna (såsom föräldrar, ungdomar och
skolpersonal). Likt utredningen ser vi också den tydliga kopplingen till förslag
21.5.4 om att Folkhälsomyndigheten ska få i uppdrag att utreda hur information om
substanser och risker kan förmedlas till personer som använder narkotika. Skulle
myndigheten få dessa uppdrag så föreslår vi för ett effektivt utförande att de kan



Solna Folkhälsomyndigheten, SE-171 82 Solna. Besök: Nobels väg 18. Östersund Folkhälsomyndigheten, Box 505, 831 26 Östersund. Besök: Forskarens väg 3.
Telefon 010-205 20 00 E-post info@folkhalsomyndigheten.se www.folkhalsomyndigheten.se
Sida
4 (9)




läggas ihop till ett gemensamt uppdrag. Vi ser även synergier med bedömning
14.5.1 om att föräldrastöd bör göras tillgängligt för fler föräldrar och där stödet
föreslås kompletteras med information om hur föräldrar kan kommunicera om
narkotika med sina barn. Folkhälsomyndigheten föreslår därför att myndigheten
även skulle kunna stödja och ha en roll kopplat till det arbetet.


15.4 Folkhälsomyndigheten ska få i uppdrag att leda och följa upp genomförandet av
programmet på nationell nivå
Folkhälsomyndigheten tillstyrker förslaget om att anta ett särskilt program för att
förebygga narkotikaanvändning hos barn och unga som komplement till ANDTS-
strategin (förslag 15.1 och 15.2) samt att Folkhälsomyndigheten ansvarar för att
leda och följa upp programmet. Men för att det narkotikaförebyggande arbetet ska
kunna genomföras och effektivt bidra till en god utveckling inom området vill vi
betona att det krävs goda förutsättningar och resurser på alla nivåer.
Folkhälsomyndigheten anser att det behöver tydliggöras hur myndigheten ska styra
och följa upp genomförandet av programmet samt att det är tydligt vad som
förväntas av andra aktörer som Socialstyrelsen, länsstyrelserna samt Sveriges
Kommuner och Regioner i deras uppdrag.


16.10.2 Skadligt bruk eller beroende kan förebyggas genom tidig identifiering och stöd
vid adhd
Folkhälsomyndigheten delar bedömningen att det är viktigt att utreda hur fler
individer med adhd kan identifieras och få stöd, i syfte att förebygga utveckling av
skadligt bruk eller beroende. Folkhälsomyndigheten är dock tveksam till att en
sådan specifik utredning ska kunna tas om hand på ett bra sätt i ett befintligt
uppdrag som ska presentera ett sammanhållet hälsoprogram för barn och unga 0-20
år. Folkhälsomyndigheten anser därför att det vore bättre att detta utreds i ett
separat uppdrag som ska ta arbetet med Nationellt hälsoprogram för barn och unga
i beaktan.


16.10.5 En rationell läkemedelsförskrivning av narkotikaklassade läkemedel med stöd
för nedtrappning
Narkotikaklassade läkemedel har en viktig funktion och utgör god hjälp vid många
olika besvär såsom svår smärta och psykiska besvär men kan även i vissa fall
orsaka beroende och användas som medel vid suicidala handlingar. Den största
andelen av dödsfall till följd av läkemedels- och narkotikaförgiftningar är orsakade
av läkemedel (både narkotikaklassade och icke narkotikaklassade) och läkemedel
är framförallt vanligt förekommande vid avsiktliga förgiftningar (suicid). För att
minska risken för dödsfall så vill vi, förutom att förespråka mindre
förpackningsstorlekar, även betona vikten av att beakta risken för suicid vid




Solna Folkhälsomyndigheten, SE-171 82 Solna. Besök: Nobels väg 18. Östersund Folkhälsomyndigheten, Box 505, 831 26 Östersund. Besök: Forskarens väg 3.
Telefon 010-205 20 00 E-post info@folkhalsomyndigheten.se www.folkhalsomyndigheten.se
Sida
5 (9)




läkemedelsförskrivning. Folkhälsomyndigheten ser (likt Läkemedelsverket 3) att det
behövs mer kunskap och stöd om hur misstanke om suicidrisk ska hanteras vid
läkemedelsförskrivning. Vi ser också att uppföljning är en viktig del särskilt vid
vårdövergångar. Detta perspektiv är något vi ser saknas i utredningens bedömning
och förslag kopplat till området.


21.2.1 Förslag till definition av skadereducering inom narkotikaområdet som bör antas
av riksdagen
Folkhälsomyndigheten anser att det är bra att det tydliggörs att inriktningen för
skadereducering inte förutsätter drogfrihet samt att skadereducerande insatser,
program och policy ska ha fokus på att minska skador för individer och samhället.


21.3.1 Sprututbytesverksamheter ska få ett bredare syfte och genom lagförändringar
nå fler som injicerar narkotika
Folkhälsomyndigheten tillstyrker utredningens förslag om att tillståndskravet för
sprututbytesverksamheter tas bort och ersätts med en anmälningsplikt. Men vi är
angelägna att det måste säkerställas att det inte innebär begränsningar avseende
möjligheten att fortsatt få tillgång till de uppgifter som sprututbytesverksamheterna
idag rapporterar till IVO. Folkhälsomyndigheten tar idag del av de uppgifterna för
vår verksamhet med nationell övervakning och internationell rapportering till bland
annat EU:s narkotikamyndighet (EMCDDA/EUDA). Folkhälsomyndigheten har
nationell rapporteringsskyldighet att övervaka och rapportera om
infektionssjukdomar bland personer som injicerar narkotika och vår egen datakälla
SmiNet som är ett anmälningssystem för smittsamma sjukdomar uppfyller inte det
syftet.


21.3.2 Sprutor och kanyler ska kunna köpas på apotek som komplement till
sprututbytesverksamheter
Folkhälsomyndigheten tillstyrker förslaget att kunna köpa sprutor och kanyler på
apotek då det ökar tillgängligheten till rena injektionsverktyg. Men vi vill även
tillägga att det är av vikt att information om infektioner och säkra injektioner finns
för att undvika blodburna samt sekundära infektioner. Det medför att apoteken
behöver säkerställa att de som köper sprutor och kanyler nås av information om
dessa risker och uppmaning till regelbunden testning för blodburna infektioner.




3
  Läkemedelsverket (2023). Delredovisning av ”Uppdrag att stärka och utveckla insatserna inom området psykisk hälsa
och suicidprevention med fokus på en säkrare och effektivare läkemedelsanvändning (Dnr: 1.1.8-2022-054625).




Solna Folkhälsomyndigheten, SE-171 82 Solna. Besök: Nobels väg 18. Östersund Folkhälsomyndigheten, Box 505, 831 26 Östersund. Besök: Forskarens väg 3.
Telefon 010-205 20 00 E-post info@folkhalsomyndigheten.se www.folkhalsomyndigheten.se
Sida
6 (9)




22.2.1 Lagstiftningen bör ses över
Folkhälsomyndigheten delar utredningens bedömning, i enlighet med vårt tidigare
lämnade förslag, 4 om att initiera en översyn av narkotikastrafflagen inklusive
kriminaliseringen av eget bruk. Med syftet att bland annat utreda hur lagen
påverkar användningen, de medicinska och sociala skadeverkningarna och om
personer med skadligt bruk eller beroende söker och erbjuds vård och stödinsatser i
tillräcklig omfattning utifrån kriminalitetsaspekten. Vi står även bakom
utredningens bedömning att värdet av brukarrum och ”drug checking” bör beaktas
inom ramen för en sådan översyn (21.3.3 och 21.3.4). I samband med en sådan
översyn av lagstiftningen kan målet för narkotikapolitiken komma att behöva
anpassas. Oberoende av de legala implikationerna bedömer vi att det är viktigt att
både ett förebyggande och skadereducerade perspektiv lyfts fram och blir tydliga i
målet (kopplar till utredningens skrivningar i kapitel 21.2.2).


23.4 Folkhälsomyndigheten, Rättsmedicinalverket och Socialstyrelsen ska få i uppdrag
att ange hur narkotikarelaterade dödsfall ska redovisas
Folkhälsomyndigheten tillstyrker förslaget att genomföra fördjupade analyser av
narkotikarelaterade dödsfall och som breddas till att även inkludera dödsfall där
narkotika varit en bidragande dödsorsak. Ett sådant arbete bör också beakta den
utveckling av indikatorer som kan komma att ske inom ramen för EU:s nya
narkotikamyndighet EUDA och övrig internationell rapportering. För ett effektivt
utförande anser Folkhälsomyndigheten att en aktör bör vara huvudansvarig och
samordnande av sådan redovisning med delansvariga parter. Utifrån
Folkhälsomyndighetens övergripande ansvar att analysera hälsodata, följa hälsan i
befolkningen samt ansvar för den internationella rapporteringen inklusive
narkotikarelaterade dödsfall bedömer vi att det finns fördelar med att
Folkhälsomyndigheten utses som huvudansvarig för det föreslagna uppdraget.


24.2.3 Fortsatt behov av utbyte mellan aktörer för att bevaka substanser på
narkotikamarknaden
Folkhälsomyndigheten ser ett behov att se över hur uppföljningen av icke-dödliga
överdoser kan utvecklas. Detta har Folkhälsomyndigheten tidigare lämnat förslag 5
om, och det är också ett område som EU:s nya narkotikamyndighet (EUDA) kan
komma att efterfråga mer data och uppföljning inom. Att förbättra data och
kunskapen om icke-dödliga överdoser är en viktig del i det förebyggande arbetet då
tidigare överdos är en av de största riskerna för fler överdoseringar och dödsfall. I




4
 Folkhälsomyndigheten (2020). Åtgärdsförslag för att förebygga användning samt medicinska och sociala
skadeverkningar av narkotika (S2019/04314/FS).
5
  Folkhälsomyndigheten (2022). Återrapportering av uppdraget att genomföra insatser som syftar till att utveckla och
förbättra tillgången till data avseende dopning och narkotika (S2021/05130).




Solna Folkhälsomyndigheten, SE-171 82 Solna. Besök: Nobels väg 18. Östersund Folkhälsomyndigheten, Box 505, 831 26 Östersund. Besök: Forskarens väg 3.
Telefon 010-205 20 00 E-post info@folkhalsomyndigheten.se www.folkhalsomyndigheten.se
Sida
7 (9)




linje med regeringens nollvision av narkotikarelaterade dödsfall är denna data- och
kunskapsutveckling en ny och viktig insats för att nå detta mål.


24.3.2 Insatser i ett nationellt program för att minska narkotika- och
läkemedelsförgiftningar
Folkhälsomyndigheten tillstyrker förslaget om ett program för att minska antalet
dödsfall till följd av läkemedels- och narkotikaförgiftningar och som kopplas till ett
konkret mål för den första femårsperioden, det skulle kunna utgöra en tydlig
indikator för uppföljning. Även om vikten av suicidprevention lyfts i andra delar av
utredningen så saknar vi en tydligare koppling i insatserna i programmet. Till det
faktum att ungefär en tredjedel av förgiftningarna är suicid och att det många
gånger är svårt att särskilja oavsiktliga överdoser från avsiktliga och att en okänd
andel av de förgiftningar som är oklara utgörs av suicid. Suicidprevention behöver
inte vara ett eget delområde men bör på olika sätt synas i övriga delområden, inte
minst förslaget som handlade om narkotikaklassade läkemedel.

Folkhälsomyndigheten ser också att det saknas ett genusperspektiv i delområdena.
Det finns tydliga skillnader mellan män och kvinnor både vad gäller utveckling av
bruk och dödsfall samt vad gäller avsikten bakom dödsfallet. Detta är också något
som behöver beaktas i samtliga förslag vid ett genomförande av programmet.

Ett av delområdena handlar om mer kunskap om narkotikarelaterad dödlighet både
vad gäller förgiftningar men också om andra dödsorsaker än förgiftningar i
gruppen som har skadligt bruk och beroende. Folkhälsomyndigheten delar
bedömningen att det behövs mer kunskap i detta område, men föreslår även att
detta delområde inkluderar kunskap om förebyggande metoder för att minska
dödsfall utöver de metoder som redan finns och används. Det behövs också en
kunskaps- och metodutveckling inom detta område och där det bland annat är
viktigt att följa och dra lärdom av insatser i andra länder.


24.3.3 Socialstyrelsen ska få i uppdrag att leda och följa upp programmet för att
minska dödsfall till följd av narkotika- och läkemedelsförgiftningar
Vi ser att Folkhälsomyndigheten bör vara en tydligare samverkande part till
Socialstyrelsen i arbetet med att leda och följa upp programmet. Detta utifrån
myndighetens arbete med varningssystem narkotika (VSN), och ansvar för
utredningar med påföljande hemställan till regeringen vid behov av klassning av
nya psykoaktiva substanser som narkotika eller hälsofarlig vara och att vi ansvarar
för både den samlade ANDTS-uppföljningen samt för internationell rapportering.
Folkhälsomyndigheten ansvarar även för kunskapsstöd inom området
narkotikaprevention som syftar till att minska bruk och efterfrågan på narkotika.
Detta är också en viktig del i att långsiktigt förebygga dödsfall.




Solna Folkhälsomyndigheten, SE-171 82 Solna. Besök: Nobels väg 18. Östersund Folkhälsomyndigheten, Box 505, 831 26 Östersund. Besök: Forskarens väg 3.
Telefon 010-205 20 00 E-post info@folkhalsomyndigheten.se www.folkhalsomyndigheten.se
Sida
8 (9)




26.3 Förslag angående framtida skattningar
Folkhälsomyndigheten tillstyrker förslaget att regelbundet skatta förekomsten av
problematiskt narkotikabruk men anser även att skattningar av antalet personer som
injicerar narkotika och antalet personer som använder opioider i Sverige bör vara
en del av uppdraget. Dessa är också indikatorer som i dagsläget rekommenderas
och följs av EU:s narkotikabyrå EMCDDA. Ett utökat uppdrag innebär dock en
kostnadsökning, och vi beräknar kostnaden för att genomföra skattningarna till
totalt 1 mkr per år.

Folkhälsomyndigheten delar inte utredningens bedömning avseende tidsintervallen
för skattningarna. Vi anser att skattningarna bör genomföras vart annat till vart
tredje år istället för varje år. Detta eftersom de är befästa med osäkerhet och
utvecklingen behöver bedömas ur ett längre tidsperspektiv än från ett enskilt år till
ett annat. Resurserna för att göra detta årligen bör också ställas i relation till nyttan.
Vi bedömer också att det är mer lämpligt att skattningarna (när det är möjligt)
redovisas utifrån den regionala indelning som används inom EU för
statistikredovisning, det vill säga NUTS 2 istället för regionnivå då det senare
innebär för stor osäkerhet.


27.2.1 Socialstyrelsens ansvar för uppföljning, analys och kunskap om stöd, vård och
skadereducering ska förtydligas
När det gäller förslaget om komplettering av 2 § i förordningen (2015:284) med
instruktion för Socialstyrelsen bedömer vi att det skulle vara tydligare om det
istället stod inom Socialstyrelsens verksamhetsområde istället för utredningens
förslag med anknytning till Socialstyrelsens verksamhetsområde. Detta då
Folkhälsomyndigheten fortsatt har ett ansvar för det förebyggande arbetet och att
samordna ANDTS-området på ett övergripande plan liksom för arbetet med
smittskydd och skadereducering i samhället.


27.3.1 Ett nationellt forskningscentrum för skadligt bruk eller beroende ska inrättas
Folkhälsomyndigheten tillstyrker förslaget att inrätta ett nationellt
forskningscentrum för prevention, vård, stöd och skadereducering inom ANDTS-
området. Vi ser att detta förslag även kan koppla till bedömning 14.3.2 och
Folkhälsomyndighets tidigare förslag 6 om att ge ett urval av organisationer i
uppdrag att under en pilotperiod på tre år testa en samordning av nationell
förvaltning av ANDTS-förebyggande metoder. Vi ser också att 14.5.7 avseende att
satsa på förebyggande arbete mot identifierade riskgrupper, inklusive utvärdering
av de arbetssätt som i dag används i Sverige är något som skulle kunna inrymmas
inom ett nationellt forskningscentrums uppdrag.




6
 Folkhälsomyndigheten (2022). Förslag för kunskapsbaserat förebyggande ANDTS-arbete på lokal och regional nivå –
återrapportering av uppdrag från regeringen.




Solna Folkhälsomyndigheten, SE-171 82 Solna. Besök: Nobels väg 18. Östersund Folkhälsomyndigheten, Box 505, 831 26 Östersund. Besök: Forskarens väg 3.
Telefon 010-205 20 00 E-post info@folkhalsomyndigheten.se www.folkhalsomyndigheten.se
Sida
9 (9)




Övrig kommentar
Mot bakgrund av Socialstyrelsens slutredovisning av uppdraget att stödja ett ökat
tillgängliggörande av naloxon (S2021/04973) och att naloxon nässpray nu
godkänts som receptfritt läkemedel önskar Folkhälsomyndigheten lyfta vikten av
att fortsätta utreda kostnadsfrågan för naloxon både vid förskrivning och vid egen
införskaffning på apotek. Kostnadsfrihet för den enskilde kan vara avgörande för
att nå målgruppen och för att få största möjliga effekt för att motverka dödsfall.



Beslut i detta ärende har fattats av generaldirektör Karin Tegmark Wisell. I den
slutliga handläggningen har avdelningscheferna Josefin P Jonsson, Anna Bessö,
biträdande chefsjuristen Bo Granath och enhetschefen Joakim Strandberg deltagit.
Utredaren Jennie Hagelin har varit föredragande



Enligt Folkhälsomyndighetens beslut

Jennie Hagelin




Solna Folkhälsomyndigheten, SE-171 82 Solna. Besök: Nobels väg 18. Östersund Folkhälsomyndigheten, Box 505, 831 26 Östersund. Besök: Forskarens väg 3.
Telefon 010-205 20 00 E-post info@folkhalsomyndigheten.se www.folkhalsomyndigheten.se
