                                                                            Datum                    Dnr                     1 (3)
                                                                            2024-04-15               MAU 2024/252
                                                                            Dokumenttyp
                                                                            Yttrande
Handläggare
Lisa Andersson
Universitetslektor
Fakulteten för hälsa och samhälle
Lisa.andersson@mau.se

                    Remiss av slutbetänkandet av
                    Narkotikautredningen – Vi kan bättre!
                    Kunskapsbaserad narkotikapolitik med liv
                    och hälsa i fokus (SOU 2023:62)
                    Malmö universitet har beretts möjlighet att yttra sig över rubricerad remiss och ger
                    följande synpunkter på betänkandet.
                    Malmö universitet anser att Narkotikautredningens slutbetänkande har en
                    välbehövlig inriktning, med ett brett fokus som täcker många viktiga områden.
                    Utredningen är tydligt förankrad i aktuell forskning vilket borgar för en
                    välgrundad, kunskapsbaserad och progressiv inriktning avseende såväl policy som
                    vårdande och preventiva insatser. Vidare har utredningen utgått från
                    narkotikabrukares erfarenheter och behov, något som ger ytterligare tyngd åt de
                    slutsatser och förslag som föreslås. Utredningen präglas genomgående av ett
                    humanistiskt tilltal och ett rättighetsperspektiv. Utredningen betonar betydelsen av
                    ett skadereducerande perspektiv som komplement till prevention och behandling,
                    vilket Malmö universitet ser positivt på och ställer sig bakom. Sammanfattningsvis
                    välkomnar Malmö universitet de slutsatser och förslag som Narkotikautredningens
                    slutbetänkande mynnar ut i.
                    Narkotikautredningens slutbetänkande är omfattande och Malmö universitet
                    fokuserar nedan på ett fåtal områden där universitetet särskilt vill förtydliga eller
                    framföra en kompletterande åsikt.
                           •   Malmö universitet tillstyrker de förändringar i författningar och lagar som
                               utredningen förespråkar i kapitel 1.
                           •   Utredningen konstaterar i kapitel 27 att det finns en bredd av insatser och
                               aktörer i syfte att förebygga bruk av narkotika, minska skador samt ge stöd
                               och vård till personer med skadligt bruk eller beroende av narkotika.
                               Malmö universitet delar uppfattningen att det är angeläget med ökad
                               kunskap och kompetens inom det här området, samtidigt som mängden
                               aktörer är en utmaning. Malmö universitet ser därmed positivt på
                               utredningens förslag på uppdrag till Forte 1 i syfte att utreda möjligheten till
                               ett nationellt forsknings- eller kompetenscentrum för prevention, vård, stöd
                               och skadereducering inom ANDTS 2 -området, som en brygga mellan
                               forskning och praktik. Malmö universitet är också positiva till utredningens

                    1
                        Forskningsrådet för hälsa, arbetsliv och välfärd.
                    2
                        Alkohol, narko�ka, dopning, tobak och spel om pengar.



Postadress                                 Besöksadress                              Telefon                        Webb
Malmö universitet                          Nordenskiöldsgatan 1                      040-665 70 00                  mau.se
205 06 Malmö
                                                                                                  2 (3)
                                                                                     Dnr: MAU 2024/252




    förslag om att stärka kompetensen om skadligt bruk och beroende hos
    sjukvårdspersonal och socialtjänsten. Vi menar att alla
    professionsutbildningar inom människobehandlande yrken bör innehålla
    moment om skadligt bruk och beroende samt om anhörigas situation och
    hjälpbehov. Det bör enligt Malmö universitet göras en översyn över i
    vilken utsträckning detta sker idag och hur denna kompetens kan stärkas
    inom relevanta utbildningar.
•   I utredningen konstateras i bakgrundskapitlen att en stabil boendesituation
    är centralt och förenat med en mindre stressfylld och utsatt livssituation för
    personer med skadligt bruk eller beroende av narkotika. Det är till exempel
    angeläget att det finns boendelösningar utan krav på drogfrihet, så som
    Bostad först, i fler kommuner än vad som är fallet idag. Malmö
    universitetet anser att boendesituationen för personer med skadligt bruk
    eller beroende av narkotika bör adresseras tydligare än vad som är fallet
    även i de förslag och bedömningar som Narkotikautredningen lämnar.
•   Utredningen riktar i kapitel 14 och 15 uppmärksamhet på det preventiva
    arbetet för att förebygga narkotikaanvändning. I detta sammanhang nämns
    slutbetänkandet Hållbar socialtjänst – En ny socialtjänstlag (SOU 2020:47)
    som för tillfället bereds inom Regeringskansliet. Detta är ett viktigt område
    där Malmö universitet delar utredningens syn på betydelsen av tidiga och
    samordnade insatser för att förhindra problematisk narkotikaanvändning.
    Universitetet vill här uppmärksamma vikten av att den kunskap som finns
    inom socialt arbete och hos socialtjänstens personal om individens sociala
    sammanhang inte går förlorad i de slutsatser och förslag som utredningen
    lämnar. Det finns ofta en social problematik hos personer med skadligt
    bruk eller beroende av narkotika som bäst adresseras av professionella med
    kompetens inom socialt arbete.
•   Malmö universitet vill även poängtera betydelsen av ökad likvärdighet
    mellan kommuners och regioners förebyggande verksamheter och
    vårdande insatser, som lyfts i kapitel 15 och 16 i utredningen. Skillnaden
    mellan tillgång till vård beroende på kommun- eller regiontillhörighet
    behöver minska och det är därmed viktigt att fortsätta arbeta för god
    tillgång till stöd och insatser oavsett bostadsort.
•   Utredningens starka fokus på skadereducerande insatser är välkommet.
    Malmö universitet är eniga med utredningen om att den svenska
    narkotikapolitiken generellt bör ha en starkare skadereducerande inriktning
    och att det övergripande målet för narkotikapolitiken som helhet bör ändras
    från ”ett samhälle fritt från narkotika” till ”ett samhälle med minskade
    skador av narkotika”.
    Malmö universitet är eniga med utredningen om att fler skadereducerande
    insatser samt lågtröskelverksamheter behöver inrättas, utvecklas och
    utvärderas. Här vill vi särskilt betona vikten av att dessa verksamheter
                                                                                                 3 (3)
                                                                                    Dnr: MAU 2024/252




    behöver ha en bredd av kompetens (medicinsk, psykologisk och social)
    inom personalgruppen där socialarbetare kan ha en viktig roll i att tillföra
    ett helhetsperspektiv på individens situation och behov. Malmö universitet
    vill också betona att skadereducerande insatser inte bör ersätta andra
    insatser utan komplettera dessa och att även skadereducerande insatser kan
    innehålla inslag av motivations- och förändringsarbete så länge detta är i
    linje med brukarens önskemål.
    Det behövs tillsättas resurser för ökad forskning och utvärdering av
    skadereducerande insatser för att dessa ska kunna bedrivas på ett så bra sätt
    som möjligt.
•   Utredningen har enligt direktiven varit förhindrade att lämna förslag inom
    straffrättens område. Detta är problematiskt eftersom kriminaliseringen av
    bruk och innehav för eget bruk aldrig har utvärderats och då denna
    lagstiftning har konsekvenser för möjligheten att bedriva vissa
    skadereducerande insatser. Utredningen hade därför ingen möjlighet att
    föreslå lovande skadereducerande insatser som kräver förändringar i
    gällande straffrätt, som till exempel säkra brukarrum och drogtestning –
    insatser som kan minska överdosrelaterade skador och dödsfall och som
    kan stärka vårdkedjor.
    Malmö universitet föreslår därför en egen utredning av kriminaliseringen
    av eget bruk för att undersöka möjliga fördelar, risker och konsekvenser av
    lagen.
