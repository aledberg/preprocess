                                                                      Yttrande                                       1 (4)
                                                                      Datum                          Diarienummer
                                                                      2024-04-17                     1049-2024




                                                                      Socialdepartementet
                                                                      s.remissvar@regeringskansliet.se



                    Yttrande över betänkande Narkotikautredningen -
                    Vi kan bättre! Kunskapsbaserad narkotikapolitik
                    med liv och hälsa i fokus, SOU 2023:62
                    Er beteckning: S2024/00085


                    Sammanfattning
                    Länsstyrelsen i Norrbotten, nedan omnämnd Länsstyrelsen, har i sitt
                    remissvar valt att yttra sig kring de förslag och bedömningar som
                    avser att stärka det narkotikaförebyggande arbetet. Mer specifikt de
                    delar där koppling finns till Länsstyrelsens ANDTS och
                    brottsförebyggande arbete eller där förslagen kan komma att
                    påverka länet. Det handlar främst om de förslag och bedömningar
                    som presenteras i utredningens kapitel 14 respektive 15, men även
                    förslag avseende skadereducering som behandlas i kapitel 21.

                    Länsstyrelsen är i huvudsak positiv till de förslag och bedömningar
                    som framkommer i slutbetänkandet, däremot med ett undantag.
                    Länsstyrelsen anser inte att en ändring av det nationella målet bör
                    innebära att vi frångår målet om ett samhälle fritt från narkotika.


                    Förebyggande arbete

                    14.3.2 Ett nationellt stöd för förvaltning av metoder och
                    arbetssätt bör testas
                    Länsstyrelsen ställer sig positiv till att under en tre års period testa
                    en samordning av nationell förvaltning av ANDTS-förebyggande
                    metoder enligt Folkhälsomyndighetens förslag. Förvaltning av
                    metoder och arbetssätt, inklusive vidareutveckling och
                    kvalitetssäkring, är något som efterfrågats av länets kommuner och
                    Länsstyrelsen under många år och en förutsättning för att kunna
                    bygga upp ett långsiktigt och hållbart förebyggande arbete på
                    regional och lokal nivå.



Postadress: 971 86 Luleå     Telefon: 010-225 50 00     E-post: norrbotten@lansstyrelsen.se   Webb: lansstyrelsen.se/norrbotten

                                        www.lansstyrelsen.se/norrbotten/personuppgifter
Länsstyrelsen Norrbotten                              Yttrande                              2 (4)
                                                      2024-04-17                1049-2024


             Länsstyrelsen anser att det i förvaltningen bör ingå att anpassa
             metoder för att användning även ska vara möjlig i mindre kommuner
             samt glesbygdskommuner, där förutsättningar och resurser skiljer
             sig från större städer. Ett exempel är metoden Krogar mot knark
             som avser att förebygga narkotikaanvändning i nöjesmiljö.


             14.5.1 Föräldrastöd bör göras tillgängligt för fler
             Länsstyrelsen ser positivt på den pågående nationella satsningen för
             ökat föräldrastöd och instämmer i att arbetet bör fortsätta över tid.
             Länsstyrelsen anser däremot att samtliga länsstyrelser återigen bör
             tilldelas ett generellt föräldraskapsstödsuppdrag som tar sin
             utgångspunkt i den nationella strategin. Länsstyrelsen vill framhålla
             att det i Norrbotten saknas samordning på regional nivå avseende
             föräldraskapsstöd, vilket medför en risk att ojämlikheter förstärks
             snarare än utjämnas. I det tidigare generella
             föräldraskapsstödsuppdraget ingick att Länsstyrelsen skulle stödja
             kommuner och regioner i utvecklingen av föräldraskapsstöd och
             inom ramen för uppdraget hade Länsstyrelsen möjlighet att
             samordna arbetet i länet.


             14.5.3 Satsningarna på att begränsa tillgängligheten till
             narkotika bör öka
             Länsstyrelsen välkomnar förslaget om att ge länsstyrelserna i
             uppdrag att stödja relevanta aktörer i arbetet att minska tillgången
             till narkotika via postförsändelser. Länsstyrelsen ser även positivt på
             att utredningen lyfter fram metoden Tillsammans mot illegala
             försändelser som ett arbetssätt. Länsstyrelsen i Norrbotten har
             tillsammans med länsstyrelserna i Västerbotten, Västernorrland och
             Jämtland arbetat fram metoden och jobbar idag med att sprida och
             implementera metoden i länets kommuner. Att arbeta för att
             begränsa narkotika i postflödet är ett viktigt arbete för Norrbotten
             då en analys från Brottsförebyggande rådet (BRÅ) visar att norra
             delen av Sverige är överrepresenterade avseende handel av
             narkotika via internet och leverans via post.

             Länsstyrelsen efterfrågar ett förtydligande av Polismyndighetens
             ansvar avseende det gemensamma arbetet med Tillsammans mot
             illegala försändelser, då polisen har en avgörande roll för att arbete
             ska kunna bedrivas enligt metoden.

             Länsstyrelsen är vidare av uppfattningen att Tillsammans mot
             illegala försändelser är en metod som behöver tas om hand, vilket
             skulle kunna ske inom ramen för förslaget om ett nationellt stöd för
Länsstyrelsen Norrbotten                             Yttrande                              3 (4)
                                                     2024-04-17                1049-2024


             förvaltning av metoder och arbetssätt (14.3.2). Metoden Tillsammans
             mot illegala försändelser behöver vidareutvecklas och
             kvalitetssäkras. Vidare används metoden idag i en del län och
             kommuner utöver norrlänen men kan inte anses som spridd i hela
             landet, vilket innebär att lämplig aktör behöver utses även som
             ansvarig för spridning och implementering.


             15.1 Ett särskilt program för att förebygga
             narkotikaanvändning hos barn och unga
             Länsstyrelsen ser positivt på att regeringen ska ta fram ett särskilt
             program för att förebygga narkotikaanvändning hos barn och unga,
             då insatser på detta område är något som efterfrågas bland
             kommuner och andra aktörer länet.


             15.3 Länsstyrelserna ska få i uppdrag att stödja
             kommunerna i genomförandet av programmet
             Länsstyrelsen ser positivt på att tilldelas ett uppdrag att stödja
             kommunerna i genomförandet av programmet för att förebygga
             narkotikaanvändning hos barn och unga. Länsstyrelsen har redan i
             uppdrag att stödja genomförandet av den nationella ANDTS-
             politiken och ett program kring narkotikaförebyggande arbete skulle
             kunna stärka Länsstyrelsens roll och uppdrag. Förslaget kräver
             däremot en förstärkning av resurser för att kunna genomföras och
             därför bör den i utredningen föreslagna finansieringen tillföras. Att
             inkorporera uppdraget i befintligt samordningsuppdrag, utan att
             tillföra resurser, skulle innebära en risk att förebyggande arbetet
             kopplat till alkohol, tobak- och nikotinprodukter samt dopning och
             spel om pengar skulle påverkas.

             Även om Länsstyrelsens ställer sig positiv till uppdraget så finns det
             en del utmaningar att förhålla sig till. Norrbotten är ett län med ett
             relativt stort antal kommuner fördelade på en stor geografisk yta,
             vilket innebär att det är resurskrävande att kunna ge ett praktiknära
             stöd till kommunerna. Vidare råder ojämlika förutsättningar i
             kommunerna avseende det ANDTS-förebyggande arbetet. I några av
             länets kommuner saknas samordnare inom ANDTS och i de
             kommuner där det finns en samordnande funktion har den personen
             ofta flera andra samordningsuppdrag. Detta medför att
             mottagligheten i kommunerna varierar samt att Länsstyrelsen i
             högre grad än vad som sker idag behöver samordna sig i frågor
             kopplat till social hållbarhet. Samordning behöver även ske med
             andra regionala aktörer som jobbar med liknande frågor.
Länsstyrelsen Norrbotten                             Yttrande                             4 (4)
                                                     2024-04-17               1049-2024


             Det framgår av utredningen att länsstyrelserna har en samordnande
             och stödjande roll inom flera områden som har direkt beröring med
             narkotikaförebyggande arbete och att länsstyrelsernas breda
             uppdrag innebär goda möjligheter att samordna
             preventionsinsatser. Länsstyrelsen vill däremot tydliggöra att
             Norrbotten saknar uppdrag kopplat till föräldraskapsstöd (se 14.5.1)
             samt att länsstyrelsernas uppdrag inom den nationella
             folkhälsopolitiken upphört sedan slutbetänkandet lades fram. Det
             betyder minskade resurser och färre uppdrag att samverka med
             internt på Länsstyrelsen avseende stödet till kommunerna.


             Skadereducering

             21.2.1 och 21.2.2 Förslag till definition av
             skadereducering inom narkotikaområdet samt målet
             för narkotikapolitiken kan behöva förändras
             Länsstyrelsen ställer sig bakom utredningens förslag om en
             definition av skadereducering inom narkotikaområdet. Däremot är
             Länsstyrelsen inte enig med utredningen när det kommer till en
             ändring av det nationella målet. Att helt frångå målet om ett samhälle
             fritt från narkotika kan ses som en ambitionssänkning på området
             och kan eventuellt leda till viss förskjutning avseende det preventiva
             arbetet. Länsstyrelsen vill även i detta sammanhang lyfta barns rätt
             att skyddas från narkotika enligt barnkonventionen, vilket ligger i
             linje med FN:s rekommendation till Sverige att skärpa insatserna för
             att förhindra och hantera förekomsten av droganvändning bland
             ungdomar samt att generellt öka tillgängligheten av
             skadereducerande insatser.


             De som medverkat i beslutet
             Beslutet har fattats av landshövding Lotta Finstorp med handläggare
             Johanna Henriksson som föredragande. I den slutliga
             handläggningen har också Lina Segerlund, enhetschef, medverkat.




             Denna handling har godkänts digitalt och saknar därför
             namnunderskrift.
