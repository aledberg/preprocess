                                                                         1 av 5


                                               Tjänsteskrivelse
                                               2024-04-10
                                               Kommunstyrelsen


Diarienr: KS-2024/00113

Svar på remiss: Narkotikautredningen - Vi kan
bättre! Kunskapsbaserad narkotikapolitik med liv
och hälsa i fokus

Förslag till beslut
Kommunstyrelsens näringslivs- och arbetsutskott avger yttrande i enlighet
med nedanstående.

Ärendebeskrivning
Umeå kommun har fått en inbjudan av Regeringskansliet att lämna
synpunkter på SOU 2023: Narkotikautredningen - Vi kan bättre!
Kunskapsbaserad narkotikapolitik med liv och hälsa i fokus

Regeringen beslutade att uppdra åt en särskild utredare att föreslå hur en
fortsatt restriktiv narkotikapolitik kan kombineras med ett effektivt
narkotikaförebyggande arbete, en god missbruks- och beroendevård som
innehåller insatser för skademinimering samt insatser för att ingen ska dö
till följd av läkemedels- och narkotikaförgiftningar. Utredningen fick också i
uppdrag att lämna en delredovisning (Naloxon kan rädda liv – bedömningar
av nuläget och nästa steg (SOU 2022:54)), med en analys om andra
yrkesgrupper än hälso- och sjukvårdspersonal, ska kunna ge naloxon mot
opioidöverdoser.

Eftersom narkotika utgör ett allvarligt hot mot liv och hälsa menar
utredningen att det är extra viktigt att såväl preventiva åtgärder som stöd,
behandling och skadereducering är kunskapsbaserade och effektiva.
Utredningens förslag har särskilt beaktat detta och huvuddraget av
förslagen handlar om att få samhällets arbete mot narkotika att bättre
hänga ihop, och att synliggöra respektive myndighets ansvar, vilket Umeå
kommun välkomnar och betonar vikten av.

Narkotikautredningen har gjort ett omfattande arbete som ger ett
värdefullt underlag till det fortsatta arbetet och behandlar många frågor
som är relevanta ur ett kommunalt perspektiv.

I stort ställer sig Umeå kommun positiva till utredningens förslag och
bedömningar men saknar förslag inom vissa viktiga områden. Ett sådant
område är jämställdhet. Vi ser i vårt arbete i Umeå kommun hur viktigt ett
                                                                            2 av 5

                                                 Tjänsteskrivelse
                                                 Dnr: KS-2024/00113


aktivt jämställdhetsarbete är och hur mycket jämställdheten kan kopplas
till narkotikaområdet. Så väl konsekvenserna av narkotika som vägar in-
och ur narkotikaproblematik skiljer sig åt och detta behandlas i för låg grad
i utredningen. Det finns stora möjligheter till att utveckla arbetet mot
narkotika genom bättre jämställdhetsanalyser och vi hade gärna sett ett
förslag inom detta område.

Ett annat område som förvisso nämns, är narkotika i trafiken, men där
utredningen inte har lämnat något förslag. I Umeå ser vi trafiken som en
strategiskt viktig arena att jobba med narkotika, med goda resultat. Droger
i trafik är först och främst ett mycket allvarligt problem, men också en
möjlighet att uppmärksamma och ge stöd genom samverkan inom ramen
för SMADIT. Vi har under lång tid haft ett fungerande arbete inom detta
område men vi hade gärna sett förslag om bättre nationell samordning och
en samlad strategi.

Utredningen föreslår en ändring av det narkotikapolitiska målet, till ”ett
samhälle med minskade skador av narkotika”. Det finns ett flertal risker
med en sådan förändring, bland dessa är att politiken går mot ett ökat
individfokus, med individens risk för skador i centrum, på bekostnad av
ambitioner om att minska narkotikans skadeverkningar för barn,
ungdomar, anhöriga och för samhället i stort.

Beskrivningen om att det är viktigt att få olika frågor att hänga samman är
viktig. Dock saknas konkreta förslag där det behövs och där det finns
möjligheter till synergier. Ett sådant hade kunnat vara narkotikans koppling
till psykisk hälsa och suicid och på så sätt hitta angreppssätt för att
förebygga såväl narkotikaanvändning, narkotikadödlighet som suicid.

Ett förslag om generisk narkotikaklassning är önskvärt, då avsaknaden av
denna skapar frustration och otydlighet för flera kommunala verksamheter.

Vi saknar tydlighet i utredningen gällande hur LVU ska hanteras då
socialtjänsten ska ha kvar utrednings- och eventuellt placeringsansvar och
regionerna ska ta över behandlingsansvar. Vi ser att LVU och placeringar
utifrån eget bruk inte hanteras i tillräcklig utsträckning.

En viktig fråga för oss är hur närheten/likheten mellan anhörigstöd och
familjearbete hanteras, när socialtjänst har ansvar för det ena och region
för det andra. Ofta skiftar det från det ena till det andra över tid. För oss är
det inte ovanligt att en kontakt börjar som anhörigstöd för att gå över till
familjearbete efter ett tag. Vi ser ett behov att ta ett gemensamt grepp
kring detta och ser att detta inte är tillräckligt utrett.
                                                                          3 av 5

                                               Tjänsteskrivelse
                                               Dnr: KS-2024/00113


Stöd till anhöriga bör inte begränsas till diagnos skadligt bruk och beroende
utan bör erbjudas redan vid riskbruk. Metodstöd – och utveckling bör även
där stödjas av nationell aktör.

Vi ser också brister i förslaget om ändring av lagen (2006:323) om utbyte av
sprutor och kanyler så att syftet utvidgas till att även omfatta uppgiften att
främja psykisk och fysisk hälsa. Tillståndskravet för verksamheten tas bort
och ersätts med en anmälningsplikt. Även fortsatt gäller att åldersgränsen
för verksamheten är 18 år, men även yngre personer ska, om särskilda skäl
föreligger, undantagsvis kunna ta del av verksamheten. Det behöver
utredas hur detta förslag harmonierar det med LVU och Artikel 33 i
Barnkonventionen.

I dagsläget fokuserar vi på olika skyddsfaktorer inom skolväsendet och i
utredningen belyses genom intervjuer med ungdomar vikten av
meningsfulla aktiviteter och positiva förebilder. Umeå kommun saknar
skrivningar om utbildning som en kraftfull skyddsfaktor mot ett framtida
utanförskap. Utredningen lyfter dock fram det ömsesidiga sambandet
mellan välmående och lärande, ett samband som Umeå kommun
understryker som av högsta vikt.

Det är positivt att förslagen om kunskapsstöd och forskning finns med, det
är något som behövs. Däremot ser Umeå kommun hellre att en nationell
aktör får ett huvuduppdrag för att ta fram material och inte som i
nuvarande förslag att det delas upp mellan folkhälsomyndigheten och
skolverket. Vi ser hellre att folkhälsomyndigheten har ett samlat uppdrag,
med stöd av andra statliga myndigheterna.

En av våra viktigaste långsiktiga frågor för att lyckas motverka
narkotikaproblematiken är kompetensförsörjning, och därför ser vi positivt
på de kunskapshöjande insatserna som föreslås. Däremot saknar vi förslag
om kunskapshöjande insatser för andra viktiga målgrupper än personal
inom socialtjänst och hälso- och sjukvården. När det gäller frågan om
kompetens och dialog mellan praktik och forskning är lokal samverkan med
Universitet och högskolor mycket viktig. Det finns ett behov av att hålla
ihop forskning inom narkotikaområdet, men vi ser större potential i att
stimulera fler geografiskt utspridda forskningsinitiativ som hålls samman
genom ett program, snarare än ett center. Det finns många goda exempel
runt om i landet, som vi i Umeå kommun följer med stort intresse,
exempelvis U-FOLD och CERA. Vårt samarbete mellan Umeå kommun,
Skellefteå kommun och Umeå universitet är ett annat gott exempel.

För skolans del ser Umeå kommun det som positivt att utredningen
framhäver grunduppdraget och den redan befintliga skollagtexten, liksom
                                                                        4 av 5

                                              Tjänsteskrivelse
                                              Dnr: KS-2024/00113


det systematiska kvalitetsarbetet. De åtgärder som föreslås fokuserar på
kunskap och långsiktigt tvärprofessionellt och relationsskapande arbete.
Detta betonar vikten av tillgänglig elevhälsa med ämneskunskap samt goda
relationer med eleverna. Utredningen efterlyser ökad samverkan med
Folkhälsomyndigheten och ANDT-samordnare för att stödja skolorna med
kunskapsstöd. Umeå kommun understryker vikten av den förändring som
har skett i skollagen, där elevhälsans roll har stärkts, samt betydelsen av
närvarande vuxna i miljöer där ungdomar vistas, såsom skolan.

En betydande del av utredningen fokuserar på vikten av en fungerande
skolgång och inkludering. Umeå kommun delar uppfattningen om att en
snabbare och kraftfullare reaktion från skolan kan göra en betydande
skillnad i förebyggandet av narkotikaanvändning och dess konsekvenser,
såsom psykisk ohälsa och skolfrånvaro.

Mot bakgrunden av den förtydligade skollagen och den nya lagen om
brottsförebyggande arbete, är det bra att utredningen inte innehåller några
ytterligare förslag om lagändring gällande kommuners organisering av det
narkotikaförebyggande arbetet.

Umeå kommun betonar vidare betydelsen av samverkan mellan skola,
hälso- och sjukvård samt socialtjänst för tidiga insatser. Umeå kommun
noterar att Polismyndigheten inte nämns specifikt i utredningen, men
understryker vikten av god samverkan på olika nivåer inom kommunen för
att inte bara förstå den aktuella lägesbilden utan även för att bedriva
effektivt förebyggande arbete mot narkotikautvecklingen.

Vårdnadshavare är en central skyddsfaktor för barn och unga, och Umeå
kommun anser att stöd i ANDT-frågor för dessa är av yttersta vikt. Studier
indikerar att ämnet narkotika är svårt att diskutera inom familjen. Inom
regionen samarbetar Umeå kommun framgångsrikt med
Ungdomsmottagningen (UM). Umeå kommun ser fram emot fortsatt
samverkan och kunskapsutbyte på detta område.

En mycket viktig fråga är hur alla förslag och bedömningar ska finansieras.
Även om vi i Umeå prioriterat långsiktigt narkotikaförebyggande arbete så
ser vi hur stödet för ANDTS-arbetet minskat från statligt håll över tid och
att många kommuner minskat sitt ANDTS-förebyggande arbete. Det är
många insatser i utredningen som skulle innebära ambitionshöjningar
medan den ekonomiska kompensationen inte når upp till motsvarande
nivå.

Slutligen understryker Umeå Kommun, betydelsen av samverkan mellan
olika vårdnivåer för att möta behoven hos de barn som väntar på
                                                                    5 av 5

                                            Tjänsteskrivelse
                                            Dnr: KS-2024/00113


specialistvård inom regionen, exempelvis inom Barn- och
ungdomspsykiatrin.

Umeå kommun är tacksam för möjligheten att framföra detta yttrande och
ser fram emot en fortsatt konstruktiv dialog i arbetet för att förebygga
narkotikaanvändning och dess konsekvenser.

Beslutsunderlag
Finns bifogat

Beredningsansvariga
Seth Åberg            KS
Peter Östgård         GvN och FoG
Mats Omgren           IFN
Fredrik Holmgren      KS

Beslut skickas till


Förnamn, Efternamn                           Seth Åberg
Befattning                                   Processledare
