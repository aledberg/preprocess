                                                                         REMISSYTTRANDE                       1 (3)

                                                                         Datum                      Dnr
                                                                         2024-04-17                 0044/24




             Betänkandet Vi kan bättre! Kunskapsbaserad
             narkotikapolitik med liv och hälsa i fokus
             (S2024/00085)


             Myndigheten för ungdoms- och civilsamhällesfrågors yttrande utgår från regeringens mål
             att alla ungdomar ska ha goda levnadsvillkor, makt att forma sina liv och inflytande över
             samhällsutvecklingen samt från regeringens mål att förbättra villkoren för det civila
             samhället.

             Myndigheten för ungdoms- och civilsamhällesfrågor, MUCF, lämnar utifrån den
             utgångspunkten synpunkter på betänkandets förslag i kapitlen 14 Förslag för att stärka
             förutsättningarna för narkotikaförebyggande arbete, 15 Ett särskilt program för att
             förebygga narkotikaanvändning hos barn och unga och 16 Tillgänglig vård och stöd med
             god kvalitet.

             14 Förslag för att stärka förutsättningarna för narkotika narkotikaförebyggande
             arbete
             MUCF delar utredningens syn på att kommunerna i ökad grad bör samordna det
             förebyggande arbetet mellan olika sektorer. För att barn och unga med sammansatt
             problematik ska få rätt stöd och vägledning är det viktigt att samordna ANDT-insatserna
             med det brottsförebyggande arbetet och med elevhälsans och socialtjänstens insatser. Det
             är därför angeläget att satsningarna på att stärka strukturen för samverkan om tidiga
             insatser kan fortsätta i enlighet med utredningens bedömning 14.4.
             MUCF tillstyrker även utredningens bedömning kring vikten av satsningar på att skapa
             meningsfull fritid och sysselsättning för alla barn och unga (14.5.5). Det är viktigt att det
             lokala föreningslivet kan vara en aktiv del i det förebyggande arbetet. Meningsfulla
             fritidsaktiviteter är en viktig främjande faktor eftersom deltagandet genererar glädje,
             trygghet och gemenskap. Det i sin tur stärker den positiva utvecklingen hos barn och
             unga som har olika riskfaktorer i sin uppväxtmiljö eller som själva visar tecken för
             riskbeteenden. När det gäller barns och ungas tillgång till meningsfulla fritidsaktiviteter
             är det viktigt att beakta mångfalden inom gruppen. Intresset för att delta i olika
             fritidsaktiviteter varierar utifrån olika faktorer, till exempel ålder och kön. Därtill är det




Myndigheten för ungdoms- och civilsamhällesfrågor (MUCF)
Liedbergsgatan 4, 352 30 Växjö | Box 206, 351 05 Växjö | tfn 010-160 10 00 | info@mucf.se | www.mucf.se
MYNDIGHETEN FÖR UNGDOMS-                                   Datum                   Dnr
                                                           2024-04-17              0044/24              2 (3)
OCH CIVILSAMHÄLLESFRÅGOR




        viktigt att beakta att det finns barn och unga som har begränsade möjligheter att delta,
        antigen på grund av en strikt kontrollerande hemmiljö eller på grund av egen oro för
        trakasserier, något som många unga hbtqi-personer vittnar om. Även långa avstånd och
        dåliga förbindelser med kollektivtrafik gör det svårt för många unga att delta i
        fritidsaktiviteter.

        15 Ett särskilt program för att förebygga narkotikaanvändning hos barn och unga
        MUCF delar utredningens syn på att ett förebyggande arbete ska börja tidigt i barns liv
        och kunna vända en negativ utveckling. Det blir gynnsamt både för individen och för
        samhällsekonomin. Därför är det positivt att ett särskilt övergripande program för att
        förebygga narkotikaanvändningen hos barn och unga ska tas fram.
        De föreslagna insatserna i programmet för att förebygga narkotikaanvändning hos barn
        och unga (15.2) är enligt MUCF väl motiverade och behovsinriktade. Ett tydligare
        genusperspektiv i de föreslagna insatserna bör dock utvecklas. Det finns flera skäl till det,
        något som även utredningen har uppmärksammat men inte med tillräcklig tydlighet
        adresserat i sitt förslag.
        Enligt CAN:s enkätundersökning "Skolelevers drogvanor" har narkotikaanvändningen
        hos flickor i gymnasieåldern åter ökat de senaste åren. Det kan dock vara svårt att
        upptäcka flickors narkotikaanvändning eftersom de trots ett utvecklat beroende samtidigt
        kan upprätthålla en tillsynes fungerande vardag. Det framgår av utredningen att flickor i
        högre grad än pojkar anger att de har andra problem vid sidan av sitt missbruk, så som
        samsjuklighet, problem i skolan och mer omfattande problem i uppväxtmiljön så som
        psykisk ohälsa, våld och ekonomiska svårigheter. Flickors narkotikaanvändning
        uppmärksammas senare än pojkars och andelen flickor som inleder en
        behandlingskontakt är konstant lägre än andelen pojkar (s. 511, 515).
        Sammanfattningsvis har flickor som har utvecklat ett narkotikaberoende mer komplexa
        problem, något som bör uppmärksammas och tas hänsyn till i genomförandet av de olika
        föreslagna delområdena i det särskilda programmet. Det är särskilt viktigt avseende de
        förebyggande insatserna och föräldrastödet, samt insatserna som ska bidra till att ungas
        narkotikaanvändning tidigt ska kunna upptäckas.

        16 Tillgänglig vård och stöd med god kvalitet
        MUCF instämmer med utredningens bedömning om att skadligt bruk eller beroende kan
        förebyggas genom tidig identifiering och stöd vid adhd (16.10.2). Även här efterlyser
        MUCF ett genusperspektiv i förslaget och i diskussionen kring skälen till förslaget.
        Utredningen konstaterar att behandling för adhd i ett tidigt skede kan förebygga skadligt
        bruk eller beroende. Det bör dock i detta sammanhang uppmärksammas att fler pojkar än
        flickor får diagnosen adhd under barndomen. Flickor får oftast sin diagnos i tonåren,
        medan pojkar ofta blir utredda redan i åldern 5–9 år. Flickor har ofta adhd med endast
        koncentrationsproblem, medan pojkar ofta har en kombination av koncentrationsproblem,
MYNDIGHETEN FÖR UNGDOMS-                                   Datum                  Dnr
                                                           2024-04-17             0044/24            3 (3)
OCH CIVILSAMHÄLLESFRÅGOR




        hyperaktivitet och impulsivitet. Flickors rastlöshet och brist på impulskontroll visar sig
        sällan på samma sätt som hos pojkar. Det gör att varken vårdnadshavare eller skolans
        personal uppmärksammar flickors svårigheter i tid (Specialpedagogiska
        skolmyndigheten, Studiepaket NPF, Flickor och adhd).
        Utredningens diskussion kring vården och att stödet till särskilt utsatta grupper med
        skadligt bruk eller beroende bör anpassas efter deras behov är bra och lyfter tydligt fram
        skillnader i kvinnors och mäns situation och sårbarheter (16.10.4).
        MUCF håller även med utredningens bedömning om att hbtqi-personers extra utsatthet i
        högre utsträckning bör uppmärksammas i vård- och stödinsatser för skadligt bruk eller
        beroende. Det utifrån de anledningar som utredningen lyfter, bland annat stigmatisering,
        utsatthet för kränkningar, diskriminering och våld.



        I detta ärende har generaldirektör Lena Nyberg beslutat. Senioranalytiker Tiina Ekman
        har varit föredragande.




        Lena Nyberg
        generaldirektör                               Tiina Ekman
                                                      senioranalytiker
