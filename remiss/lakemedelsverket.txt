                                                                    Yttrande
         Rättsenheten                                               Datum:      2024-04-11
         Alexandra Braf                                             Dnr:        3.4.1-2024-006066
                                                                    Skyddsnivå: (K1) Grundläggande




Yttrande över Narkotikautredningens slutbetänkande SOU 2023:62

Läkemedelsverket lämnar, utifrån de aspekter som myndigheten har att beakta, följande
synpunkter.

Lag om hantering av opioidantagonister (avsnitt 20)

Sammanfattande synpunkter
Läkemedelsverket tillstyrker förslaget om ny lag om hantering av opioidantagonister utanför
hälso- och sjukvården, och ser att detta förslag ytterligare kan tillgängliggöra naloxon i syfte
att rädda fler liv. Nedan följer Läkemedelsverkets synpunkter på olika detaljer i förslaget.

Tillämpningsområde (avsnitt 20.4)
Läkemedelsverket anser att tillämpningsområdet bör kompletteras med att statliga
myndigheter får hantera läkemedel som verkar som opioidantagonister enligt lagen om de
behöver sådana läkemedel i sin verksamhet i övrigt. Detta för att möjliggöra administrering till
narkotikasökhundar som riskerar att drabbas av en överdos i t.ex. Tullverkets verksamhet.

Förhållandet till lagen (2009:366) om handel med läkemedel
Utredningen föreslår att en ny bestämmelse tas in i lagen om handel med läkemedel, som
förtydligar att lagen om hantering av opioidantagonister utanför hälso- och sjukvården har
företräde framför lagen om handel med läkemedel. Utredningen beskriver inte (i avsnitt 20.5
eller författningskommentaren) behovet av en sådan reglering, och Läkemedelsverket
ifrågasätter om en sådan reglering är nödvändig. Bestämmelsen kan dock fylla en
förtydligande funktion, varför Läkemedelsverket inte har någon invändning mot förslaget.

Läkemedelsförsäkringen
Utredningen beskriver i avsnitt 20.5 att dess slutsats kring hantering av opioidantagonister
enligt den föreslagna lagen är att läkemedelsanvändning sker inom godkänd indikation,
varför läkemedelsförsäkringen är tillämplig för eventuella skador som uppstår till följd av
användning av läkemedlet. Enligt Läkemedelsförsäkringen AB:s frågor och svar ersätts dock
inte skador om läkemedlet som orsakat skadan är förskrivet till någon annan än den
skadelidande. Om läkemedel rekvireras från apotek och sedan delas ut till andra så har
personen inte heller fått det utlämnat av sjukvården efter rekvisition. Läkemedelsverket anser
att ett längre resonemang om läkemedelsförsäkringens tillämplighet i skadesituationer
orsakade av att någon annan administrerar naloxon på en person saknas i utredningen.

Prissättning och finansiering
Läkemedelsverket tillstyrker att läkemedel ska vara kostnadsfria för den enskilde som får
naloxon administrerat eller överlämnat till sig (avsnitt 20.8). Läkemedelsverket tillstyrker
också att rekvirering av läkemedel ska vara kostnadsfritt för kommunala, enskilda och ideella
verksamheter (avsnitt 20.12), för att alla verksamheter ska kunna hantera och erbjuda

Postadress/Postal address: P.o. Box 26, 751 03 Uppsala, Sweden                              Mall version 2021/12
Besöksadress/Visiting address: Dag Hammarskjölds väg 42, Uppsala
Telefon/Phone: + 46 (0) 18 17 46 00,
Internet: www.lakemedelsverket.se, E-postadress/E-mail: registrator@lakemedelsverket.se         Sida 1 av 6
                                                       Datum:      2024-04-11
                                                       Dnr:        3.4.1-2024-006066
                                                       Skyddsnivå: (K1) Grundläggande


opioidantagonister till de människor som behöver det. Det är också positivt att utredningen
föreslår att statliga myndigheters kostnad för läkemedel ska regleras genom ökade anslag.
Läkemedelsverket vill dock poängtera i fråga om prissättningen att de priser som bestäms av
Tandvårds- och läkemedelsförmånsverket gäller läkemedel som förskrivs på recept för
utlämning till människa, vilket också är fallet för smittskyddsläkemedel, som utredningen
jämför med (se avsnitt 20.12 och 28.3.4). När läkemedel rekvireras är det fri prissättning,
såvida inte priset sätts i en upphandling eller genom annan reglering. Ett resonemang om
detta, och vilket pris apoteken kan tänkas ta för rekvirerade läkemedel enligt lagen, saknas i
utredningen.

Apotekens roll i systemet
Läkemedelsverket noterar att utredningen föreslår att apotek ska få neka behörig beställare
helt eller delvis expediering i vissa fall (16 §, se avsnitt 20.11). Läkemedelsverket anser att
apotekens ansvar i denna situation bör förtydligas – bör det i stället vara så att apoteken ska
neka i vissa situationer? Hur ska apoteken bedöma om mängden är rimlig i förhållande till
förväntat behov? Det anges att detta kan preciseras i föreskrifter, vilket Läkemedelsverket
bedömer vara lämpligt, då det är önskvärt att det finns en tydlighet i fråga om hur apoteken
ska agera.
Det anges vidare i utredningen att apoteken ska få neka även vid andra särskilda skäl, och
som exempel nämns om det kommit till apotekets kännedom att verksamheten fått ett
föreläggande att vidta rättelser avseende allvarliga brister inom någon annan myndighets
tillsyn. Några andra exempel nämns inte. Eftersom det är många olika aktörer som ska
tillämpa bestämmelsen vore det önskvärt om detta förtydligades, i t.ex. förarbeten eller
föreskrifter, för att främja en enhetlig tillämpning av bestämmelsen.

Tillsyn
Läkemedelsverket tillstyrker att myndigheten ges ett sådant, begränsat, tillsynsansvar som
föreslås av utredningen (avsnitt 20.9). Läkemedelsverket har redan idag tillsyn över apotek
och kan genom den föreslagna tilläggsfinansieringen utöka det tillsynsansvaret till att omfatta
även apotekens hantering och kontroll av rekvisitioner. Läkemedelsverket tillstyrker att det i
lagtexten regleras att myndigheten får meddela de förelägganden och förbud som behövs vid
tillsynen, samt att dessa får förenas med vite.
Läkemedelsverket instämmer härtill i utredningens slutsats att någon ytterligare tillsyn kring
verksamheternas hantering av opioidantagonister enligt den nya lagen inte behövs och inte
är motiverad. Syftet med lagen är att tillgängliggöra naloxon i bred skala till de som behöver
ha tillgång till läkemedlet. Användning av läkemedlet är förenat med mycket begränsade
risker. Samtidigt är det viktigt att den enskilde som administrerar naloxon är medveten om
hur läkemedlet ska hanteras, när det ska ges, samt vikten av att tillkalla ambulans. Det är
därför viktigt att de som delar ut opioidantagonister ger tillräcklig information för att de
enskilda ska kunna administrera läkemedlet på korrekt sätt. Tillsyn över denna del skulle
dock vara förenat med stora kostnader och administrativ börda för såväl myndigheter som
verksamheter, vilket inte är motiverat mot bakgrund av syftet med lagen.
För att Läkemedelsverket ska kunna utöva tillsyn över apotekens hantering och kontroll av
rekvisitioner behöver Läkemedelsverket få tillgång till de uppgifter som finns i E-
hälsomyndighetens register om anmälda verksamheter och hanteringsansvarig person, och

                                                                                        Sida 2 av 6
                                                        Datum:      2024-04-11
                                                        Dnr:        3.4.1-2024-006066
                                                        Skyddsnivå: (K1) Grundläggande


till olika uppgifter från apoteken. I den föreslagna 24 § anges att Läkemedelverket på
begäran har rätt att få de upplysningar och handlingar som behövs för tillsynen.
Läkemedelsverket bedömer att detta är tillräckligt för att få tillgång till uppgifter som behövs,
men om bestämmelsen är avsedd att endast avse uppgifter från apoteken bör lagen
kompletteras med en bestämmelse som ger Läkemedelsverket rätt att få uppgifter även från
E-hälsomyndigheten.

Bemyndigande avseende vilka läkemedel m.m. som ska omfattas av lagen
I lagen föreslås att regeringen, eller den myndighet som regeringen bestämmer, bemyndigas
att besluta vilka substanser, läkemedel samt vilka administrationssätt och beredningsformer
som ska omfattas av lagen (avsnitt 20.13). Läkemedelsverket anser att detta bemyndigande
lämpligen bör ges till Läkemedelsverket.

Bemyndigande avseende krav på godkänd utbildning
Utredningen föreslår att regeringen, eller den myndighet som regeringen bestämmer, får
besluta om kraven på utbildning och vilken eller vilka myndigheter som ska ansvara för att ta
fram en sådan utbildning (avsnitt 20.13). Läkemedelsverket anser att detta lämpligen bör
skötas av Socialstyrelsen, som redan idag har ett gediget utbildningsmaterial kring hantering
av naloxon, hur naloxon ska ges, i vilka situationer, och vad som i övrigt behöver göras.

Anmälan till E-hälsomyndigheten
I föreslagen 27 § anges att förändringar eller nedläggning av verksamheten ska anmälas till
E-hälsomyndigheten. I författningskommentaren förtydligas att det endast är förändringar av
redan anmälda uppgifter som ska anmälas, och i avsnitt 20.10, där frågan behandlas, anges
att det är väsentliga förändringar som ska anmälas. För undvikande av missförstånd vore det
önskvärt om författningstexten förtydligas så att det framgår att det är förändringar av redan
anmälda uppgifter, alternativa väsentliga sådana förändringar, som ska anmälas.

Uppföljning av lagen
Läkemedelsverket tillstyrker förslaget om att det ska följas upp årligen hur lagen tillämpas
(avsnitt 20.15) och bedömer, i likhet med utredningen, att Myndigheten för vård- och
omsorgsanalys är en lämplig myndighet för uppdraget.

Ikraftträdande (avsnitt 29)
Läkemedelsverket bedömer att det föreslagna datumet för ikraftträdande, den 1 januari 2025,
är för optimistiskt satt. Efter att lagen beslutats behöver föreskrifter utfärdas i de delar som
nämns i föreslagna 31–32 §§. Det innefattar tämligen omfattande arbete för
Läkemedelsverket, liksom för den myndighet som ska ta fram krav för utbildning av
hanteringsansvarig person och övrig personal. Därtill behöver E-hälsomyndigheten bygga
upp system för anmälningar och register, samt att verksamheternas anmälningar behöver
skickas in till myndigheten. Apoteken behöver dessutom ges tid för att ta fram rutiner,
säkerställa korrekt uppkoppling mot E-hälsomyndighetens system etc.

Sprutor och kanyler
Utredningen föreslår att förordningen (2012:596) om införsel av och handel med sprutor och
kanyler ändras på så sätt att 3 §, som anger att försäljning inte ska ske när omständigheter
ger anledning till misstanke att varan kan komma till användning vid missbruk, ska upphöra

                                                                                         Sida 3 av 6
                                                       Datum:      2024-04-11
                                                       Dnr:        3.4.1-2024-006066
                                                       Skyddsnivå: (K1) Grundläggande


att gälla (avsnitt 21.3.2). Enligt lagen (2012:595) om införsel av och handel med sprutor och
kanyler anges att handel får bedrivas dels av den som får bedriva handel med läkemedel
enligt 4 kap. 1 § lagen (2009:366) om handel med läkemedel, dels av den som har anmält
handeln till den myndighet som regeringen bestämmer (se 3 §), vilket enligt förordningen är
Läkemedelsverket. Även företag som säljer sprutor och kanyler via webbshoppar omfattas
av 3 § i lagen om införsel av och handel med sprutor och kanyler, varför den föreslagna
ändringen skulle öppna upp för att även denna typ av aktörer skulle ha möjlighet att säja
sprutor och kanyler till personer som injicerar narkotika. En konsekvensanalys av denna
aspekt saknas dock i utredningen.
Utredningen trycker mycket på vikten av de hälsofrämjande åtgärder (omnämnda i
utredningen är bland annat att informera om säkrare injicering, erbjuda överdosprevention,
dela ut naloxon, erbjuda hepatitbehandling samt relationsskapande) som
sprututbytesmottagningarna kan ge förutom att endast dela ut sterila sprutor och kanyler, och
den föreslår en större satsning på dessa verksamheter. Läkemedelsverket ställer sig positivt
till denna satsning.
Fördelarna med de hälsofrämjande åtgärderna som utförs vid sprututbytesmottagningar
riskerar att gå förlorade för de personer som i stället väljer att köpa sprutor och kanyler via
apotek eller andra aktörer. Sprututbytesmottagningarna har dessutom en vana att bemöta
brukare, vilket inte behöver vara fallet på ett öppenvårdsapotek. På ett fysiskt apotek ges
brukaren dock ändå en personlig kontakt, som helt uteblir vid inköp via en webbshop.
Utredningens resonemang om att flertalet sannolikt kommer att fortsätta besöka
sprututbytesmottagningar ifrågasätts inte, men Läkemedelsverket ser en risk att man missar
personer som medvetet väljer att beställa sprutor och kanyler från internet just av
anledningen att de vill slippa interagera med andra och erbjudas andra hälsofrämjande
insatser.
För att fördelarna ska överväga nackdelarna avseende att öppna för apotek och andra
aktörer att sälja sprutor och kanyler till personer som injicerar narkotika, skulle
Läkemedelsverket vilja se en större evidens för att en sådan åtgärd fungerar och inte i stället
riskerar att motverka effekten av den föreslagna utvecklingen av
sprututbytesverksamheterna i Sverige.
För det fall utredningens förslag genomförs anser Läkemedelsverket att det bör förtydligas
om apoteken bör eller ska tillhandahålla återlämningskärl för använda sprutor och kanyler. I
dagsläget finns det inget krav på apoteken att ta emot avfall i form av sprutor och kanyler,
men däremot läkemedelsavfall (inklusive läkemedel som består av sprutor/kanyler). Vissa
apotek har dock avtal med kommuner om att göra detta. Det bör övervägas om en skyldighet
att ta emot använda sprutor och kanyler för de aktörer som säljer detsamma ska införas.
Läkemedelsverket vill förtydliga att köp av sprutor och kanyler som expedieras mot ett recept
kan omfattas av läkemedelssubventionen, men endast om det är förbrukningsartiklar som en
enskild behöver på grund av sjukdom för att tillföra kroppen ett läkemedel, se 18 § 3 lagen
(2002:160) om läkemedelsförmåner m.m. Förmånen omfattar således inte sprutor och
kanyler som används för narkotikabruk.




                                                                                        Sida 4 av 6
                                                       Datum:      2024-04-11
                                                       Dnr:        3.4.1-2024-006066
                                                       Skyddsnivå: (K1) Grundläggande


Klassificering av nya psykoaktiva substanser (avsnitt 24.2.1)
Läkemedelsverket instämmer i utredningens slutsats att generisk klassificering inte bör
införas i dagsläget. Läkemedelsverket vill dock betona vikten av att även fortsättningsvis följa
och analysera erfarenheter av införandet av liknande klassificeringssystem i andra länder,
särskilt våra skandinaviska grannländer, och även framöver utvärdera det svenska
klassificeringssystemet i förhållande till andra system.

Uppdrag om rationell läkemedelsförskrivning
Läkemedelsverket föreslås i avsnitt 16.10.5 få i uppdrag, tillsammans med Socialstyrelsen,
att stödja implementering av nationella kunskapsstöd och stödja lärande inom området
läkemedelsberoende genom goda exempel inom området. Läkemedelsverket tillstyrker
förslaget och ser positivt på att utredningen föreslår att uppdraget ska finansieras särskilt.
Tandvårds- och läkemedelsförmånsverket (TLV) föreslås få i uppdrag att utreda hur mindre
förpackningar av narkotikaklassade läkemedel kan tillgängliggöras inom
läkemedelsförmånssystemet. För det fall uppdraget endast handlar om att tillgängliggöra
redan existerande mindre förpackningar inom förmånssystemet bedömer Läkemedelsverket
att det är korrekt att ge uppdraget till TLV. Läkemedelsverket bedömer dock att det finns ett
behov att utreda huruvida fler företag skulle kunna leverera mindre förpackningar till den
svenska marknaden, då flera läkemedel saknar sådana i dagsläget. Läkemedelsverket anser
därför att även Läkemedelsverket bör involveras i detta arbete vid behov, för att i dialog med
företag undersöka dessa möjligheter.

Att bidra till en säker och ändamålsenlig styrning vad gäller rekommendation
och subvention av beredningsform i LARO
I avsnitt 17.3.5 anges att Läkemedelsverket, Socialstyrelsen, Tandvårds- och
läkemedelsförmånsverket och andra relevanta aktörer noggrant bör följa utvecklingen inom
området och bidra till en säker och ändamålsenlig styrning vad gäller rekommendation och
subvention av beredningsform i LARO. I avsnittet beskrivs bristfällig följsamhet till nationella
riktlinjer vad gäller valet av beredningsform som rekommenderas, och utredningen beskriver
vad som gäller för subventionering av de olika läkemedelsformer som används inom LARO.
Vad utredningen vill att Socialstyrelsen och TLV ska arbeta med framgår därmed i löptexten.
Vad Läkemedelsverket förväntas göra i detta arbete är dock mer oklart, då det som beskrivs
inte faller inom ramen för myndighetens ordinarie uppgifter. För det fall Läkemedelsverket
ska jobba med denna fråga efterlyser därför verket att detta sker genom ett
regeringsuppdrag, med en tydligare uppdragsbeskrivning, och finansiering av uppdraget.

Uppdrag om att ta fram mått för iatrogent beroende
I avsnitt 25.1.5 anges att Socialstyrelsen bör ges i uppdrag att i samråd med
Läkemedelsverket ta fram ett samlat mått som kan indikera utveckling av antalet personer
med iatrogent beroende. Socialstyrelsen föreslås få finansiering för detta uppdrag, men
någon finansiering föreslås inte för Läkemedelsverket. För att Läkemedelsverket ska kunna
bidra i detta arbete bör en finansiering för uppdraget följa med.




                                                                                        Sida 5 av 6
                                                              Datum:      2024-04-11
                                                              Dnr:        3.4.1-2024-006066
                                                              Skyddsnivå: (K1) Grundläggande


Redaktionella synpunkter
I förslaget om ändring i förordningen (2012:596) om införsel av och handel med sprutor och
kanyler anges att denna lag träder i kraft den 1 januari 2026, men det ska stå förordning.
I förslaget om ändring i lagen (2006:323) om utbyte av sprutor och kanyler anges fel SFS-
nummer i meningen som inleder ändringsförslaget. Härtill ska ändringarna i paragraferna
anges som ”4 och 5 §§” respektive ”1–3 och 6 §§”.




Detta yttrande har beslutats av ställföreträdande generaldirektören Joakim Brandberg efter
föredragning av verksjuristen Alexandra Braf. I den slutliga handläggningen har även
stabsdirektören Anette Nilsson, enhetscheferna Jennie Agardh och Carola Bardage,
gruppchefen Robert Ling, projektledare Britt-Marie Rydén, verksjuristen Amanda Reimer,
apotekarna Aza Kader och Anton Gustafsson, läkemedelsinspektören Malin Eklöf samt
utredarna Tomas Nilsson, Cecilia Uvenman, Paulina Tuvendal och Lena Thunander
Sundbom deltagit.




Joakim Brandberg

                                                               Alexandra Braf

Detta beslut har hanterats digitalt och är därför inte undertecknat




                                                                                               Sida 6 av 6
