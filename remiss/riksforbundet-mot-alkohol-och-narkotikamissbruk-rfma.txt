Riksförbundet mot
Alkohol- och narko�ka-
Missbruk



                         YTTRANDE
                         2024 04 20             Dnr S2024/00085

                         Socialdepartementet
                         103 33 Stockholm

Betänkandet SOU 2023:62 Kunskapsbaserad narkotikapolitik med liv och
hälsa i fokus

Sammanfattning
Riksförbundet mot alkohol och narkotikamissbruk arbetar idag främst med
kompetensutveckling. Vi avgränsar därför våra synpunkter som rör just dessa
frågor.

På det stora hela ser vi därför positivt på att utredningen understryker vikten av
att säkerställa kunskap, kompetens, kunskapsutveckling och behovet av att
säkerställa en långsiktig kompetensförsörjningen.

Vi delar utredningens bedömning att grundutbildningar för socionomer,
psykologer, läkare och sjuksköterskor och andra yrkesgrupper som möter
personer med skadligt bruk eller beroende och deras anhöriga bör förmedla
grundläggande kunskap om hur förebyggande, stödjande, behandlande och
skadereducerande arbete mot skadligt bruk/beroende och samsjuklighet bör
bedrivas. De anger också att utbildningen bör innehålla innebörden och
konsekvenserna av skadligt bruk och beroende och samsjuklighet.
När kunskapen integreras redan i utbildningarna för olika yrken, tror vi att det
kommer att öka medvetenheten och intresset för området bland framtida
yrkesutövare. Vi tänker att det kan förbättra tillgången på kompetens i olika
verksamheter och också stimulera ett ökat forskningsintresse inom området på
bred front.

Även kunskapshöjande insatser i kommuner och hälso- och sjukvård är
angeläget och måste få en bättre, mer kontinuerlig och hållbar struktur för
utveckling.
Insatser för att öka kunskap och kompetens
RFMA ser positivt på förslaget att Socialstyrelsens instruktion kompletteras så
myndigheten får ett tydligare och samlat ansvar för genomförande av
ANDTS-målen om vård, stöd och skadereducering med anknytning till
Socialstyrelsens verksamhetsområde. Det innebär att följa, analysera och
rapportera om insatser och utfall i hälso- och sjukvård och socialtjänst avseende
skadligt bruk och beroende. Vidare innebär det att de ska tydliggöra insatser
inom vård, stöd och skadereducering i överenskommelse med Sveriges
Kommuner och Regioner (SKR).
Med tanke på att målet är att utveckla likvärdig prevention, vård, stöd och
skadereducerande insatser i hela landet saknas ett samlat nationellt uppdrag för
kontinuerlig kunskapssammanställning i dessa frågor med nära koppling till
forskning, inte bara på vård och stödområdet. För att detta ska bli möjligt och
långsiktigt hållbart ser vi behovet av ett nationellt kompetenscentrum för
sammanställning och implementering av kunskapsbaserade metoder i
praktiken - ett förslag som saknas i utredningen.
RFMA ser vidare positivt på att Socialstyrelsen får i uppdrag att göra en
förstudie när det gäller behovet och förutsättningarna för kunskapsförstärkning
inom vårdområdet. Men vi anser att Folkhälsomyndigheten samtidigt borde få i
uppdrag att göra motsvarande förstudie när det gäller preventionen. Vi ser också
positivt på att Folkhälsomyndigheten utifrån befintlig kunskap ska utveckla ett
målgruppsanpassat kunskapsstöd med kriterier avseende kvalitet i
narkotikaförebyggande arbete samt genomföra utbildningar.
RFMA anser inte att det räcker med att utveckla nationella riktlinjer, vårdförlopp
och vårdprogram, utan kunskapen bör också omsättas till utbildningar och
genom hållbara strukturer genomföras kontinuerligt i hela landet.
RFMA ser slutligen positivt på att regeringen uppdrar åt Forte att i dialog med
andra relevanta myndigheter, utreda hur ett nationellt forskningscentrum kan
inrättas för prevention, vård, stöd och skadereducerande insatser. Att inrätta ett
nationellt forskningscentrum, liknande dem som finns i Norge och Danmark,
tror vi skulle vara betydelsefullt för forskning av god kvalitet i Sverige. Vi ser
också positivt på att utredningen betonar behovet av att skjuta till fortsatta
forskningsmedel på regelbunden basis framöver. Som komplement till det anser
RFMA dessutom att förslaget med tvärvetenskaplig forskarskola är intressant.


Gunborg Brännström,
ordförande
RFMA
