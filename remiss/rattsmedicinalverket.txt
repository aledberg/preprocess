                                            YTTRANDE                                1 (3)

                                            2024-04-19                     Dnr X24-90034



                                             Socialdepartementet
                                             103 33 Stockholm




Betänkandet Narkotikautredningen - Vi kan bättre!
Kunskapsbaserad narkotikapolitik med liv och hälsa i fokus
SOU 2023:62

Rättsmedicinalverket (RMV), som har anmodats att yttra sig över ovan
rubricerat betänkande, har granskat betänkandet med utgångspunkt i de
förslag som berör myndighetens verksamhet.

Nedan följer ett antal frågor som myndigheten vill kommentera särskilt.

Avsnitt 22.2.2 Polisen bör få i uppdrag att utreda tillämpningen av
rapporteftergift

RMV noterar att en möjlig ökning av antalet rapporteftergifter av
Polismyndigheten vid misstanke om eget bruk och innehav för eget bruk av
narkotika, skulle kunna få effekt på antalet analysuppdrag som RMV utför
åt Polismyndigheten (s. 698).

Avsnitt 23.1.1 Processen från rättsmedicinsk undersökning till nationell
statistik om specifika substanser

I avsnittet anges att RMV genomför cirka 5 500 obduktioner per år. Antalet
obduktioner uppgick till 5 900 stycken enligt RMV:s årsredovisning för år
2023 (s. 724).

Tabell 23.1 Exempel på hur substanser anges på dödsorsaksintyg (DOI)

Under tabellen står ”Riksmedicinalverket” angivet som källa, det bör
justeras så att det istället står Rättsmedicinalverket (s. 726).




Rättsmedicinalverket • Huvudkontoret
Box 206, 101 24 Stockholm
Telefon: 010-483 41 00 • Fax: 08-24 05 30
E-post: rmv@rmv.se • www.rmv.se
                                                                                  2 (3)




Avsnitt 23.2 Rättsmedicinalverket och Socialstyrelsen ska få i uppdrag att
öka tolkningsbarheten av data om substanser

Rättsmedicinalverket tillstyrker förslaget om att RMV och Socialstyrelsen
ska ges ett gemensamt uppdrag med syftet att öka tolkningsbarheten av data
om substanser i den nationella statistiken, på det sätt som föreslås i
utredningen (s. 730).

Avsnitt 23.3 Socialstyrelsen bör utveckla redovisningen av dödsfall på grund
av läkemedels- och narkotikaförgiftningar

Myndigheten tillstyrker förslaget och anser att det även finns ett behov av
att RMV inkluderas i uppdraget. Rättsmedicinalverket utreder dödsfall på
grund av läkemedels- och narkotikaförgiftningar, besitter kunskap om
vanligt förekommande substanser och kombinationer av dessa vid denna typ
av dödsfall och bör således kunna förstärka det föreslagna uppdraget med
sådan kunskap (s. 731).

Avsnitt 23.4 Folkhälsomyndigheten, Rättsmedicinalverket och
Socialstyrelsen ska få i uppdrag att ange hur narkotikarelaterade dödsfall
ska redovisas

Myndigheten tillstyrker förslaget. RMV noterar att ett sådant uppdrag skulle
förutsätta att uppgiftsdelningen mellan myndigheterna kan ske på ett sätt
som är förenligt med offentlighets- och sekretessregelverket samt
dataskyddsregelverket (s. 732).

Myndigheten uppfattar vidare att uppdragen i avsnitt 23.3 och 23.4 har flera
beröringspunkter med varandra.

Avsnitt 24.2.2 Dödsfallsutredningar ska kunna utveckla kunskapen om
nödvändiga insatser

Rättsmedicinalverket tillstyrker förslaget och anser att det finns ett behov av
att RMV och eventuellt även Polismyndigheten inkluderas i uppdraget.
Polismyndigheten genomför dödsfallsutredningar i syfte att bl.a. fastställa
om brott har begåtts och RMV genomför rättsmedicinska undersökningar
                                                                                3 (3)




efter beslut av Polismyndigheten. Polismyndigheten och RMV besitter
utifrån det förutnämnda värdefull kunskap som skulle kunna gagna det
föreslagna uppdraget. Ett sådant uppdrag skulle dock förutsätta att
uppgiftsdelningen mellan myndigheterna kan ske på ett sätt som är förenligt
med offentlighets- och sekretessregelverket samt dataskyddsregelverket
(s. 742).

Det anges vidare att utredande av omständigheter kring dödsfall beträffande
personer som avlider till följd av narkotika och läkemedelsförgiftningar
också kan vara bra för anhöriga som kan få ta del av information om vad
som skett före ett dödsfall (s. 743). RMV noterar att kan finnas
sekretessregler som i vissa fall kan verka på ett hindrande sätt beträffande
att röja uppgifter om vad som skett före en enskild persons död till anhöriga
eller andra enskilda.




Detta yttrande har beslutats av generaldirektören Lars Werkström. I den
slutliga handläggningen har enhetschefen Fredrik Kugelberg,
avdelningschefen Susanne Hilke, avdelningschefen Elias Palm, stabschefen
Lovisa Strömberg samt den tillförordnade chefsjuristen Johan Lidman
deltagit. Föredragande har varit verksjuristen Maria Utterhall.




Lars Werkström
                                         Maria Utterhall
