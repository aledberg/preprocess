                                                                                          Sida 1 av 9

                                                         REMISSVAR

                                                         Diarienummer
                                                         V 2024/108

                                                         Datum 2024-04-18


              Dekanus




              Remissvar på slutbetänkande från
              Narkotikautredningen (SOU 2023:62,
              ”Vi kan bättre! Kunskapsbaserad
              narkotikapolitik med liv och hälsa i
              fokus”)

              Lunds universitet har utsett Medicinska fakulteten vid Lunds
              universitet till ansvarig för remissvar på ovan rubricerad utredning.


              Sammanfattande kommentarer
              I korthet tillstyrker Lunds universitet många av utredningens ansatser
              som handlar om att förbättra vårdförlopp och tillgänggöra behandling
              av narkotikaberoende, bidra till att minska stigmatisering av
              patientgruppen som lider av skadligt bruk eller beroende av narkotika,
              samt ansatser som handlar om förbättrad kunskapsinhämtning och
              ökad forskning på området. I många delar har Lunds universitet ingen
              annan åsikt än vad utredningen presenterar som sina förslag.
              Nedan belyser vi några av de specifika områden där vi gärna hade sett
              ytterligare ett tydligare fokus, eller där vi menar att andra
              överväganden behöver göras än de som utredningen gör.




Postadress Box 117, 221 00 LUND Besöksadress Sölvegatan 19, Lund Telefon +46 46 222 08 31
Vxl +46 46 222 00 00   E-post Birgitta.Larsson@med.lu.se Webbadress http://www.medicin.lu.se/
                                                                         Sida 2 av 9




Behov av större fokus på prevention av
blandförgiftningar som involverar opioider och
bensodiazepiner
Vi bedömer att utredningen inte tillräckligt fördjupar sig i den
betydelse som blandintoxikationer, inte minst parallellt bruk av både
opioider och bensodiazepiner, innebär för dödligheten i
patientgruppen. I våra studier av överdosdödsfall i Skåne –
identifierade via rättsmedicinska obduktioner vid
Rättsmedicinalverkets rättsläkarstation i Lund – utgjorde förskrivning
av framför allt bensodiazepiner, i nära anslutning till döden, en
riskfaktor för död i opioidöverdos (Walde et al., 2023). När dödliga
överdoser av opioider i Skåne sammanställdes utgjordes dessutom 83
procent av dessa av blandförgiftningar med sederande läkemedel
(främst bensodiazepiner men även sömntabletter och det
ångestlindrande preparatat pregabalin), och endast i sju procent av
fallen var det en opioid ensam som hittades i kroppen hos den avlidna
personen (Andersson et al., 2020; 2021). Utöver detta vill vi också
påpeka att skadligt bruk av bensodiazepiner ofta utgör en betydande
klinisk utmaning i behandling av ett opioidberoende, såsom i LARO
(Bråbäck et al., 2022). Med hänsyn till det nära samband som
kombinationen opioider och bensodiazepiner har med dödsfall, är det
av central betydelse på beroendeområdet att förskrivning och illegalt
bruk av bensodiazepiner och besläktade preparat i LARO – och i
övrigt till opioidberoende patienter – kraftigt minskar.


Viktigt att främja högkvalitativ, patientsäker LARO-
behandling till rätt patienter
Utredningen har ett stort fokus på LARO, och en återkommande
slutsats är att behandling med LARO i landet behöver öka. Utifrån
Håkanssons forskargrupps studier, och utifrån erfarenheter från det
senaste decenniet i skånsk beroendevård, bedömer vi att det är viktigt
att problematisera detta, och viktigt att framhålla att behandling med
LARO framför allt behöver ges till rätt patienter och med god kvalitet
och bibehållande av hög grad av patientsäkerhet.
                                                                                         Sida 3 av 9




Figur 1. Utveckling av överdosdödlighet i Skåne län jämfört med Sverige i övrigt, före
och efter införandet av LARO vårdval i Skåne. Antal döda i överdos per år, per 100 000
invånare. (Fritt efter Håkansson, Janfada-Baloo & Berge, 2023.)



Efter införandet av ett vårdvalssystem 2014 i Skåne, efterhand med ett
utbud av ett mycket stort antal aktörer, ökade antalet patienter i
LARO-behandling i regionen mycket kraftigt. Vi bedömer att den
utbyggnaden av LARO-tillgänglighet i en region saknar motstycke i
landet. Den kraftiga ökningen av tillgängligheten följdes emellertid
inte av någon minskning i dödligheten i överdos, jämfört med resten
av landet där en motsvarande utökning av LARO inte skedde (se Figur
1). Sammantaget talar fynden för att endast en stor utbyggnad av
LARO-tillgång inte per se kan antas leda till minskad
överdosdödlighet, och att andra verktyg måste till för att pressa ner
dödlighetstalen (Håkansson, Janfada-Baloo & Berge, 2023). Det är
mycket sannolikt att arbete för kvalitet och patientsäkerhet i LARO är
centralt för att minska dödligheten i patientgruppen. Det är därför
viktigt att vården och tillsynande myndigheter har metoder och
verktyg för att mäta kvalitet och efterlevnad av riktlinjer, så att LARO
kan ges och fungera väl för patienter där behandlingen bedöms vara
av nytta och där den har gott vetenskapligt stöd.

Det ska också framhållas att metadon var den klart vanligast
förekommande opioiden i dödliga överdosfall (45 procent), mer än
dubbelt så vanligt som heroin (22 procent). Sjutton procent hade
buprenorfin i kroppen och totalt var alltså andra opioider än heroin
avsevärt vanligare hos överdosdödsfall än vad heroin var (Andersson
                                                                             Sida 4 av 9




et al., 2020). Att LARO-läkemedel står för en majoritet av
överdosdödsfallen i denna studie från Skåne framstår som en
utmaning som inte kan förbises. Dessa erfarenheter talar fortsatt för att
läckage av LARO-läkemedel behöver förebyggas och att minimering
av riskerna för att detta sker behöver ha hög prioritet.

Det är viktigt att lyfta fram att LARO i sig har evidens, men att det
inte kan ses som ett egenvärde i sig att antalet patienter i LARO ökar.
Däremot behöver tillgängligheten till LARO vara god för patienter
vars tillstånd har LARO som indikation och för behandlingseffekterna
av LARO väger upp eventuella bieffekter, och den behandling som
ges måste hålla hög kvalitet och den höga grad av patientsäkerhet som
det ursprungligen var tänkt att LARO skulle utmärkas av. I korthet är
det t ex helt olämpligt att personer tas in i LARO som inte har en
sådan klinisk bild som LARO ursprungligen är avsett för och har
evidens för. Det finns inte stöd för att anta att en patient vars kliniska
bild saknar indikation för LARO kommer att gynnas av att få tillgång
till den här behandlingen.

Detta innebär att det är viktigt att
    1) LARO ges med tydlig prioritering för de preparat som
        rekommenderas högst i nationella riktlinjer och som har god
        effekt och bäst säkerhetsprofil, dvs i första hand buprenorfin-
        naloxon, vars farmakologi innebär en låg risk för
        vidareförmedling, sänkt värde på den illegala marknaden, och
        låg risk för överdoser,
    2) LARO även i övrigt omgärdas av ett högprioriterat
        patientsäkerhetsarbete och hög medicinsk kvalitet,
    3) LARO i mycket låg eller ingen utsträckning kombineras med
        sådana läkemedel som väldokumenterat innebär ökad risk för
        dödliga överdoser, dvs främst bensodiazepiner, samt att
    4) LARO ges av förskrivare och team med mycket hög
        kompetens, inklusive med hög grad av psykiatrisk kompetens
        och kapacitet att utreda och behandla psykisk sjukdom samt
                                                                            Sida 5 av 9




       förebygga kroppsliga sjukdomar, förebygga överdoser och
       behandla hepatit C.

För en ökad kvalitetskontroll och uppföljning vill vi ge stöd åt
förslaget om att ett specifikt kvalitetsregister för LARO återinförs.
Utredningen landar inte i att lägga ett sådant förslag, men vi bedömer
att den här behandlingsformen är så specifik, och att den både har
potentiellt goda effekter men också behöver omgärdas av omfattande
patientsäkerhetstänk, på ett sätt som motiverar en systematisk,
nationell kvalitetssäkring. Ett särskilt kvalitetsregister kan vara en
sådan väg att gå.

På opioidområdet ska utdelning av – och utbildning i –
överdosmotgiftet naloxon också starkt framhållas. I Håkanssons
forskargrupps studie ser vi att ett omfattande, regionövergripande
naloxon-program, som involverar flera sjukvårdsförvaltningar och
olika vårdnivåer, framgångsrikt når en patientgrupp som bevittnar
överdoser och ger preparatet (Troberg et al., 2022). Dessutom ser vi
att mortaliteten i överdos i länets befolkning, om än hittills endast hos
män, verkar minska efter införandet av ett sådant storskaligt program
(Håkansson et al., 2024). Lunds universitet tillstyrker därför
utredningens tydliga ambition att tillgängliggöra naloxon i högre
utsträckning i Sverige. Även här bedömer vi att ett kvalitetsregister
kan vara en väg för att åstadkomma med bättre nationell täckning och
kvalitets- och resultatuppföljning avseende naloxon-distribution. Det
är möjligt att detta med fördel kan kombineras med ett
kvalitetsregister för LARO.


Stort behov på fokus och vårdtillgång för andra typer
av narkotika än opioider
Utredningen har i flera delar ett större fokus på illegala opioider och
behandlingsbehov avseende LARO, än på annan narkotika. Detta står
i viss kontrast till att personer med svårt opioidberoende torde vara
                                                                          Sida 6 av 9




lättare för hälso- och sjukvården att få kontakt med, då plågsamma
abstinenstillstånd och långtidskomplikationer ofta leder till att
patienterna söker vård. I motsats till den gruppen finns det skäl att
misstänka att patienter med beroende av t ex amfetamin och kokain,
samt cannabis, söker och erhåller vård i alltför låg utsträckning. Den
ökande förekomsten av skadligt bruk av centralstimulerande
läkemedel (läkemedel som ofta används vid ADHD), ofta som en del
av ett blandberoende, är också oroande.

Vi vill framhålla att exempelvis beroende av amfetamin är förenat
med en kraftigt förhöjd dödlighet (Åhman et al., 2018). I motsats till
gruppen som avlider pga heroin och andra opioider, är olycksfall och
suicid vanliga dödsorsaker i den här gruppen (Åhman et al., 2024). Vi
menar att det har hög prioritet att vården av beroende organiseras på
ett sätt som gör att personer med beroende av amfetamin, kokain och
cannabis identifieras, fångas upp och erhåller behandling i betydligt
högre utsträckning än i dag. Detta kan kräva organisatoriska
förändringar i beroendevården. Slutsatserna från en annan utredning –
samsjuklighetsutredningen – om ett gemensamt huvudmannaskap för
beroendevården – bedöms vara viktiga för detta. Att regionernas
hälso- och sjukvård får ansvaret för utredning och behandling av
beroende bedöms vara centralt i möjligheten att mer effektivt fånga
upp bredare grupper av personer som använder droger, men även att
vårdkedjor från akut psykiatrisk och somatisk vård till effektiv
beroendevård då kan etableras.


Nya utmaningar i beroendevård av unga – stort behov
av särskilt fokus på tramadol
Ett annat område som kräver ett ytterligare, särskilt fokus är den
omfattande problematiken kring läkemedlet tramadol. Från att på 90-
talet och delar av 00-talet ha presenterats som en opioid med låg eller
ingen beroendepotential, har tramadol i slutet av 00-talet börjat dyka
                                                                         Sida 7 av 9




upp hos ungdomar med beroendesjukdomar i Skåne, och efterhand
blivit det näst vanligaste (efter cannabis) narkotiska preparatet hos
ungdomar (från lägre tonår till 25-årsåldern) som får vård på Maria-
mottagningar för ungdomar i vår regi (Olsson et al., 2017). Tramadol
skiljer sig från andra opioider, och användningsmönstret och
komplikationer härrör inte primärt från preparatets opioida effekter,
utan i stället från dess återupptagshämning av serotonin och
noradrenalin, vilket ger bl a en aktivering, sexuella effekter och
effekter som främjar aggressivitet. Preparatet är i högre grad kopplat
till kriminellt beteende (Holmstedt et al., 2020), och förenat med
påtagligt lägre kvarstannande i behandling, jämfört med andra droger i
Maria Malmös patientgrupp (Almér-Herrnsdorf et al., 2022).

Under åren 2017-2019 drevs det s k Tramadol-projektet i bl a Maria
Malmös regi. Två av de vetenskapliga publikationerna ovan från
Håkanssons forskningsmiljö härrör ur detta projekt, och projektet
byggde upp ny praktisk kunskap om patientgruppen och vilka
utmaningar detta nya drogmönster hos unga innebär. En viktig slutsats
var just att kvarstannande i behandling för unga som använder
narkotika var mycket lägre om tramadol fanns med i bilden, och att
behandlingen av tramadol-beroende tycks ställa nya krav på
beroendevården. Medan LARO knappast bör vara ett alternativ för
den här patientgruppen, och psyko-socialt orienterade
behandlingsmetoder tycks otillräckliga, saknar vi i utredningen
slutsatser kring hur vården av denna typ av nyare drogmönster kan
utformas för unga. Utredningen tar upp ökningen av tramadol i landet,
men vi efterlyser ytterligare strategier kring hur ett effektivt
behandlingsarbete för detta oroande beroendetillstånd kan organiseras
och tillgängliggöras.
                                                                        Sida 8 av 9




Huvudförfattaren till detta svar är (Anders Håkansson) är professor i
beroendemedicin vid Lunds universitet, samt överläkare och
forskargruppsledare vid Beroendecentrum i Malmö, i Region Skåne.




Maria Björkqvist
Dekan



                                         Anders Håkansson
                                         Professor

                                         Birgitta Larsson
                                         Utredare



Detta dokument har signerats digitalt. Se signaturer på sista sidan.


Referenser
Almér-Herrnsdorf E, Holmstedt A, Håkansson A. Tramadol misuse in
treatment-seeking adolescents and young adults with problematic
substance use – prediction of treatment retention. Addict Behav Rep
2022;16:100446.
Andersson L, Håkansson A, Berge J, Johnson B. Changes in opioid-
related deaths following increased access to opioid substitution
treatment. Subst Abus Treat Prev Policy 2021;16:15

Andersson L, Håkansson A, Krantz P, Johnson B. Investigating
opioid-related fatalities in southern Sweden: contact with care-
providing authorities and comparison of substances. Harm Reduct J
2020;17:5.

Bråbäck M, Brantefors A, Franck J, Brådvik L, Isendahl P, Nilsson S,
Troberg K, Håkansson A. Substance use, hospitalizations, and co-
occurring disorders among patients transferred from a needle
                                                                         Sida 9 av 9




exchange program to opioid maintenance treatment. Int J Environ Res
Publ Health 2022;19:697.
Håkansson A, Alanko Blomé M, Isendahl P, Landgren M, Malmqvist
U, Troberg K. Distribution of intranasal naloxone to potential opioid
overdose bystanders in Sweden: effects on overdose mortality in a full
region-wide study. BMJ Open 2024;14:e074152.
Håkansson A, Janfada-Baloo S, Berge J. No obvious effect on
mortality from a patient choice reform expanding access to opioid
disorder treatment – results from a natural experiment of policy
change in Sweden. Subst Abuse Treat Prev Pol 2023;18:64.
Olsson M, Öjehagen A, Brådvik L, Kronstrand R, Håkansson A. High
rates of tramadol use among treatment-seeking adolescents in Malmö,
Sweden. A study of hair analysis of non-medical prescription opioid
use. J Addict 2017;2017:6716929.
Troberg K, Isendahl P, Alanko Blomé M, Dahlman D, Håkansson A.
Characteristics of and experience among people who use take-home
naloxone in Skåne County, Sweden. Front Publ Health
2022;10:811001.
Walde J, Andersson L, Johnson B, Håkansson A. Drug prescriptions
preceding opioid-related deaths-a register study in forensic autopsy
patients. PLoS One 2023;18:e0285583.

Åhman A, Jerkeman A, Alanko Blomé, Björkman P, Håkansson A.
Mortality and causes of death among people who inject amphetamine:
a long-term follow-up cohort study from a needle exchange program
in Sweden. Drug Alcohol Depend 2018;188:274-80.

Åhman A, Wingren CJ, Håkansson A. Causes and circumstances of
death in stimulant and opioid use – a comparative study. PLoS One
2024;19:e0297838.
