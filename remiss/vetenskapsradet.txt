                  Dokumentnamn                Datum                             Vårt diarienummer
                  YTTRANDE                    2024-04-22                        1.1.3-2024-00072
                                                                                GD-2024-079
                                              Handläggare                       Ert diarienummer
                                              Abraham Mellkvist-Roos            S2024/00085



                                              Mottagare
                                              Regeringskansliet
                                              Socialdepartementet
                                              s.remissvar@regeringskansliet.se



                   Narkotikautredningen - Vi kan bättre!
                   Kunskapsbaserad narkotikapolitik med liv och
                   hälsa i fokus
                   Vetenskapsrådet har granskat utredningens förslag utifrån sitt uppdrag att ge
                   stöd till grundläggande forskning av högsta vetenskapliga kvalitet inom
                   samtliga vetenskapsområden samt de särskilda uppgifter som myndigheten
                   har i sin roll som forskningsfinansiär och forskningspolitisk rådgivare.

                   Sammanfattning
                   Vetenskapsrådet tillstyrker 18.6 Förslag för att säkra grundläggande
                   nationella uppgifter om LARO.

                   Vetenskapsrådet har synpunkter på förslaget i avsnitt 21.4.2, Incitament kan
                   bidra till metod- och pilotutveckling inom området skadereducering och
                   lågtröskelperspektiv.

                   Vetenskapsrådet avstyrker förslaget om att ändra Socialstyrelsens förordning
                   med syfte att ge myndigheten möjlighet att utlysa forskningsbidrag, som
                   beskrivs i avsnitt 27.2.1, Socialstyrelsens ansvar för uppföljning, analys och
                   kunskap om stöd, vård och skadereducering ska förtydligas.

                   Vetenskapsrådet har synpunkter på förslag 27.3.1, Ett nationellt
                   forskningscentrum för skadligt bruk eller beroende ska inrättas.

                   Vetenskapsrådet är positiv till förslag 27.3.2, Forskningsutlysningar inom
                   ANDTS-området ska fortsätta, med ytterligare fokus på narkotika, och
                   anslagsnivån ska höjas, med vissa synpunkter.

                   Vetenskapsrådet tillstyrker förslag 27.3.3, Forte ska få i uppdrag att utreda
                   behovet av en tvärvetenskaplig forskarskola.

                   Vetenskapsrådet har inget att erinra mot övriga förslag




                    Box 1035, 101 38 Stockholm | 08 546 44 000
Vetenskapsrådet     vetenskapsradet@vr.se | Vetenskapsrådet.se | Org. nr 202100-5208
                  18.6 Förslag för att säkra grundläggande nationella
                  uppgifter om LARO
                  Utredningen beskriver att det saknas grundläggande nationellt täckande
                  uppgifter om läkemedelsassisterad behandling av opiodberoende (LARO).
                  Täckningen i det frivilliga kvalitetsregistret Bättre Beroendevård är
                  dessutom ofullständig, vilket försvårar forskning, uppföljning och
                  utveckling. Forskning är särskilt viktigt eftersom utredningen föreslår
                  förändringar i tillgänglighet och omfattning av LARO och effekterna av
                  förändringarna med fördel kan studeras. Det är därför positivt att åtgärder
                  vidtas som säkerställer heltäckande insamling av data. Genom att använda
                  patientregistret för detta ändamål kan förutsättningarna för både forskning
                  och utveckling förbättras. Med anledning av detta är Vetenskapsrådet positiv
                  till förslaget. Vetenskapsrådet tar dock inte ställning till upplägget eller
                  tillvägagångsättet i förslaget.

                  21.4.2 Incitament kan bidra till metod- och
                  pilotutveckling inom området skadereducering och
                  lågtröskelperspektiv
                  Tyvärr är förslaget är inte tillräckligt tydligt och definierat i perspektiv av
                  forskningens förutsättningar. Det är därför svårt att förstå omfattningen och
                  hur förslaget omfattar satsning på forskning. Till stor del handlar de exempel
                  som nämns om verksamhetsutveckling. Vetenskapsrådet har därför svårt att
                  ta ställning till förslaget.

                  Ett skifte inom policy kring skadereducerande verksamhet innebär ett
                  tillfälle och en möjlighet att genom forskning söka ny kunskap. I de fall man
                  genom forskning önskar söka ny kunskap krävs expertis och kompetens för
                  att utforma processer för kvalitetsgranskning, vilket tar tid och resurser. Om
                  de medel som avsätts är ringa, i utredningen nämns 5 miljoner årligen,
                  kommer dessutom kostnaderna för beredning och bedömning vara stora i
                  förhållande till de anslag som delas ut. Kostnadseffektiviteten blir därmed
                  låg. Av dessa skäl förespråkar Vetenskapsrådet att en etablerad
                  forskningsfinansiär bör utlysa anslag.

                  27.2.1 Socialstyrelsens ansvar för uppföljning, analys
                  och kunskap om stöd, vård och skadereducering ska
                  förtydligas
                  Det är positivt om Socialstyrelsen vid behov visar kunskapsluckor och behov
                  av forskning. Både kunskapsbehov och relevanta forskningsfrågor förmedlas
                  i dagsläget till forskningsfinansiärer, vilket säkerställer prioritering av de
                  kunskapsbehov som myndigheter identifierar. Ökad interaktion mellan
                  myndigheter med olika ansvarsområden kan dock leda till en positiv
                  utveckling för kunskapsläget inom alkohol, narkotika, doping, tobak och
                  spel (ANDTS). Ur effektivitetssyfte är däremot inte eftersträvansvärt att fler
                  myndigheter ska initiera och finansiera forskning.




Vetenskapsrådet                                                                                 2
                  Riksrevisionens kritik mot effektiviteten av myndigheters FoU-verksamhet
                  bör beaktas innan Socialstyrelsens förordning ändras 1. Både finansiering av
                  uppdragsforskning och genom öppna utlysningar kräver att det finns
                  ändamålsenliga processer för beredning och bedömning av ansökningar.
                  Inom detta ryms hantering av jäv. Dessa processer behöver utvärderas och
                  utvecklas kontinuerligt, vilket i sin tur kräver resurser. Finansiering av
                  forskning är därmed ett arbete som kräver både expertis, kompetens och
                  resurser. Socialstyrelsen kan sannolikt bygga upp denna kompetens, även om
                  det kan ta lång tid och kräva betydande resurser. För att uppnå
                  resurseffektivitet bör anslag istället delas ut på aggregerad nivå. Mest
                  effektivt är att använda befintliga forskningsfinansiärer för att utlysa,
                  bedöma och bevilja anslag till forskning. En annan anledning till att använda
                  befintliga strukturer i så stor utsträckning som möjligt att forskningsmedel
                  kan fördelas omgående, istället för att ägna tid åt att utveckla processer och
                  bygga upp kompetens på enskilda myndigheter.

                  När enskilda myndigheter får i uppdrag att finansiera forskning bör inte
                  särskilda områden pekas ut i förväg. Myndigheterna bör istället erbjudas
                  möjlighet att strategiskt välja ut forskningsområden, tillsammans med
                  forskare och andra intressenter. Genom att peka ut särskilda områden så som
                  utredningen föreslår förbigås denna process och viktig kunskap går förlorad
                  och prioritering genomförs inte.

                  Riksrevisionen har också pekat på behov av samordning mellan myndigheter
                  som finansierar forskning 2. Vetenskapsrådet ansvarar sedan 2014 för ett
                  nätverk för FoU-myndigheter. Syftet är att stötta myndigheter i arbetet att
                  leva upp till de kvalitetskrav som ställs på lärosäten. Arbetet inom FoU-
                  nätverket har lett till positiva effekter, till exempel har flera myndigheter
                  startat vetenskapliga råd. Dessutom har en FoU-handbok som bland annat
                  behandlar jäv och ansökningsprocesser utvecklats till stöd för
                  myndigheternas arbete. Detta är steg i rätt riktning, men utvecklingen är
                  beroende av deltagande myndigheters fortsatta intresse. En utökning av
                  FoU-verksamheten vid nya myndigheter kommer dessutom att kräva mer
                  stöd och större samordning.

                  Ett exempel på utökat stöd som behövs är ett utvecklat digitalt stödsystem
                  för ansökan och uppföljning av statligt finansierad forskning och innovation,
                  vilket påpekas i Vetenskapsrådets inspel till den forskningspolitiska
                  propositionen 3. Detta för att möta ökade krav på säkerhet och datakvalitet
                  samt för en effektivare hantering av ansöknings- och uppföljningsprocesser.
                  Detta kräver förstärkt kapacitet hos de befintliga forskningsfinansiärerna.




                  1
                    Statliga myndigheters FoU-verksamhet – styrning och processer för kvalitet,
                  relevans och hushållning. Webbplats: Riksrevisionen
                  2
                    Statliga myndigheters FoU-verksamhet – styrning och processer för kvalitet,
                  relevans och hushållning. Webbplats: Riksrevisionen
                  3
                    Forskningskvalitet och internationell konkurrenskraft. Webbplats: Vetenskapsrådet


Vetenskapsrådet                                                                                     3
                  27.3.1 Ett nationellt forskningscentrum för skadligt
                  bruk eller beroende ska inrättas
                  Forskningen inom området skadligt bruk eller beroende kan mycket väl
                  stärkas av en centrumbildning, men slutsatsen att forskningen begränsas av
                  dess utspridning kan ifrågasättas. I teorin kan geografiskt spridda
                  forskargrupper bidra till forskningens kvalitet. Likväl kan den brist på
                  samsyn kring forskningsbehov och metoder som utredningen beskriver
                  utveckla området och föra forskningsfronten framåt. Forskning gynnas av ett
                  fritt förhållningssätt, inte dogmatisk syn på enskilda frågor. Likafullt kan
                  forskningscentrum gynnas av framväxt utifrån forskarnas intressen och
                  forskningsfrågor. Det är därmed inte säkert att forskningsområdet gynnas
                  genom att ett nationellt centrum utses av en forskningsfinansiär. Utredningen
                  för inte i bevis att ett forskningscentrum är det enda rimliga alternativet.

                  Ett uppdrag till forskningsfinansiärer om tillvägagångssätt för inrättandet av
                  ett nationellt forskningscentrum inom ANDTS bör därför föregås av en
                  analys om behov och potentiella effekter. Detta eftersom forskningsfältet
                  kan gynnas av andra modeller än etablering av ett forskningscentrum.

                  Utredningen beskriver att forskningen bedrivs inom olika discipliner, men
                  inte tvärvetenskapligt. Tvärvetenskaplig forskning har inte en stark ställning
                  i Sverige och det finns därför skäl att utveckla den tvärvetenskapliga
                  forskningen. Detta kan ske genom utökade nätverk mellan befintliga
                  forskargrupper. Dessutom, eftersom området omfattar ett flertal discipliner
                  och har behov av tvärvetenskaplig forskning, bör arbetet inte begränsas till
                  Forte utan ske i samarbete med Vetenskapsrådet som ansvarar för samtliga
                  ämnesområden.

                  27.3.2 Forskningsutlysningar inom ANDTS-området
                  ska fortsätta, med ytterligare fokus på narkotika, och
                  anslagsnivån ska höjas
                  Vetenskapsrådet förespråkar höjda anslag till forskning, men särskilda
                  satsningar bör föregås av noggrann analys av behov och potentiella effekter.
                  Detta är inte minst viktigt i kontexten av övriga forskningsbehov och att det
                  finns många samhällsutmaningar som behöver adresseras. Dessutom
                  behöver grundforskningen stärkas för ett resilient samhälle i framtiden. Med
                  anledning av detta är Vetenskapsrådet positiv till att Forte får ett uppdrag om
                  att utreda frågan om ytterligare finansiering inom ANDTS-området. Detta är
                  ett bättre angreppsätt än de förslag utredningen lämnar i avsnitt 27.2.1.

                  Av samma skäl som beskrivs tidigare i detta yttrande delar inte
                  Vetenskapsrådet utredningens bedömning att Socialstyrelsen eller Statens
                  institutionsstyrelse (SiS) bör få i uppdrag att fördela medel till forskning
                  inom narkotikaområdet, som utredningen skriver i avsnitt 27.3.2.
                  Kunskapsbehov kan istället förmedlas till forskningsfinansiärer som Forte.




Vetenskapsrådet                                                                                  4
                  27.3.3 Forte ska få i uppdrag att utreda behovet av en
                  tvärvetenskaplig forskarskola
                  Vetenskapsrådet stödjer förslaget om att utreda behovet av en
                  tvärvetenskaplig forskarskola inom prevention, beroendevård och
                  skadereducering. En forskarskola har potential att på sikt bygga upp
                  forskningskompetens och därmed utveckla forskningsområdet. Detta är
                  särskilt relevant eftersom forskningen inom området beskrivs som eftersatt i
                  utredningen. Eftersom utgångspunkten är att forskarskolan ska vara
                  tvärvetenskaplig kan Vetenskapsrådet bidra med erfarenhet till utredningen.
                  Vetenskapsrådet har utlyst bidrag till tvärvetenskapliga forskningsprojekt,
                  samt finansierar en nationell forskarskola med syfte att stärka
                  forskningskompetensen inom praktik- och patientnära forskning inom
                  psykiatrisk tvångsvård och rättspsykiatri. Eftersom detta är av relevans för
                  prevention, beroendevård och skadereducering bör Vetenskapsrådets
                  erfarenheter utnyttjas i en utredning.


                  Yttrandet har beslutats av generaldirektören Katarina Bjelke efter
                  föredragning av samordnaren Abraham Mellkvist-Roos. Vid den slutliga
                  handläggningen har även rådsdirektören Maria Thuveson och chefsjuristen
                  Victoria Söderqvist deltagit.


                  Katarina Bjelke
                  Generaldirektör
                                                          Abraham Mellkvist-Roos
                                                          Samordnare

                  Kopia
                  s.hc@regeringskansliet.se
                  Utbildningsdepartementet:
                  carl.hogstedt@regeringskansliet.se
                  Utbildningsdepartementet.registrator@regeringskansliet.se




Vetenskapsrådet                                                                              5
