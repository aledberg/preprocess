                                                                     2024-04-17               Dnr 6.1.1–03597/2024




Box 45184, 104 30 Stockholm
Telefon 010-788 50 00 ● registrator@ivo.se
www.ivo.se ● Org.nr 202100-6537

Avdelning öst                                                           Regeringskansliet
Lena Weilandt                                                           s.remissvar@regeringskansliet.se
                                                                        s.hc@regeringskansliet.se




                Remissvar över betänkande
                Narkotikautredningen - Vi kan bättre!
                Kunskapsbaserad narkotikapolitik med liv och
                hälsa i fokus SOU 2023:62
                Ert dnr S2024/00085.


                Inspektionen för vård och omsorg (IVO) ställer sig i huvudsak positiv till
                utredningens inriktning samt förslag med följande synpunkter.


                Kapitel 17 Läkemedelsassisterad behandling vid
                opioidberoende (LARO)

                17.3.1 Det behövs fortsatt en egen föreskrift för läkemedelsassisterad
                behandling vid opioidberoende (LARO)
                IVO delar utredningens bedömning att det även fortsatt bör finnas en egen
                föreskrift för läkemedelsassisterad behandling vid opioidberoende (LARO). En
                föreskrift är ett stöd i den tillsyn som IVO utövar och föreskriften reglerar även den
                anmälningsplikt som verksamheterna har till IVO.
                17.3.4 Socialstyrelsen ska få i uppdrag att revidera relevanta vägledande
                dokument och stödja området med kunskap
                IVO tillstyrker förslaget om revidering av gällande föreskrift, samt förslag om en
                årlig rapport, med följande kommentarer.
                s. 563 Inom ramen för det övergripande förslaget föreslår utredningen att
                Socialstyrelsen bör revidera föreskriften HSLF-FS 2016:1 Socialstyrelsens
                föreskrifter och allmänna råd om läkemedelsassisterad behandling vid
                opioidberoende om den skyldighet vårdgivare har att anmäla verksamhet till IVO
                vid start och nedläggning av LARO.
                En bristande efterlevnad av anmälningsplikten har påverkat LARO-registrets
                kvalitet negativt. Det är vanligt förekommande att vårdgivare som anmält
                verksamhet till LARO-registret saknas helt eller delvis i vårdgivarregistret. LARO-
                registrets ändamål är att tillhandahålla information om vilka verksamheter som
                erbjuder läkemedelsassisterad behandling vid opioidberoende och finns publicerat
                på IVO:s hemsida. Främsta målgruppen är apoteken som kontrollerar
                arbetsplatskod för rekvirering och expediering av recept. Det är oftast i samband



                                                                                                              1 (4)
                                                                   2024-04-17   Dnr 6.1.1–03597/2024




med dessa kontroller som IVO uppmärksammas på att registrerade uppgifter inte
stämmer och genererar en anmälan om ändring från vårdgivaren. IVO har nyligen
publicerat uppdaterad information om LARO på hemsidan för att förtydliga att
vårdgivare som erbjuder LARO även har skyldighet att anmäla verksamheten till
vårdgivarregistret. Denna åtgärd har fått positiva effekter på registret genom att fler
vårdgivare har inkommit med uppdateringar och nyregistreringar.
Då LARO är en behandlingsform och inte en verksamhet i sig borde uppgift om
LARO ingå vid anmälan om verksamhet till vårdgivarregistret. Att ha
anmälningsskyldighet till ett (1) register förenklar anmälningsprocessen och ökar
tydligheten för vårdgivarna, vilket sannolikt skulle generera en ökad efterlevnad av
anmälningsskyldigheten och säkerställa mer korrekta och fullständiga grunddata.


Kapitel 20 Hantering av naloxon och andra
opioidantagonister utanför hälso- och sjukvården

IVO tillstyrker förslaget om en särskild lag om hantering av läkemedel som verkar
som opioidantagonister utanför hälso- och sjukvården med följande synpunkter.
Den 19 mars 2024 meddelade Läkemedelsverket att de godkänt receptfrihet för
läkemedel med naloxon i form av nässpray. Det innebär att man kommer att kunna
köpa naloxon utan recept på apotek. 1 Utredningens bedömning är att det trots
receptfrihet krävs en ny lag för att kunna tillgängliggöra läkemedel som verkar som
opioidantagonister för verksamheter utanför hälso- och sjukvården.
Enligt lagförslaget ska hantering av läkemedel som verkar som opioidantagonister
inte utgöra hälso- och sjukvård i den mening som avses i hälso- och sjukvårdslagen
(2017:30), HSL. Det innebär att hanteringen av dessa läkemedel enligt den nya
lagen inte skulle stå under tillsyn av IVO. IVO:s tillsynsuppdrag påverkas därmed
inte.


Kapitel 21 Förslag om skadereducering och
lågtröskelverksamheter

21.3.1 Sprututbytesverksamheter ska få ett bredare syfte och genom
lagförändringar nå fler som injicerar narkotika
IVO tillstyrker förslaget om att tillståndskravet tas bort för sprututbytesverksamhet
och ersätts med en anmälningsplikt med följande synpunkter.
Om beslut tas om att tillståndsförfarandet ersätts med anmälningsplikt kommer
IVO att kunna hantera anmälningar om sprututbytesverksamhet genom anmälan
om detta till vårdgivarregistret. Fördelen är att verksamheterna då endast behöver
förhålla sig till ett (1) register.



1
    https://www.lakemedelsverket.se/sv/nyheter/naloxon-blir-receptfritt



                                                                                                2 (4)
                                                       2024-04-17                Dnr 6.1.1–03597/2024




IVO anser att det är av vikt att rapporteringskravet enligt 13–15 § i Socialstyrelsens
föreskrifter (SOSFS 2007:2) om utbyte av sprutor och kanyler till personer som
missbrukar narkotika kvarstår efter beslut om en lagändring. Detta eftersom
informationen ligger till grund för IVO:s riskbaserade tillsyn. IVO lyfte även detta
i remissvaret över delbetänkandet av utredningen Från delar till helhet – En reform
för samordnade, behovsanpassade och personcentrerade insatser till personer med
samsjuklighet (SOU 2021:93).
Vid IVO:s inhämtande av uppgifter från regionernas sprututbytesverksamheter kan
vi konstatera att det nuvarande kravet i 6 § Lagen om sprututbyte (2006:323) som
reglerar att en spruta eller en kanyl får lämnas ut av regionen endast om en
begagnad spruta eller kanyl samtidigt lämnas in, är ett krav som är svårt för
verksamheterna att leva upp till. Samtidigt är tillgången till rena sprutor och
kanyler en förutsättning för att förhindra skydd mot smittsamma sjukdomar. IVO
tillstyrker därför förslaget att krav på återlämning av sprutor och kanyler tas bort
och ersätts med skrivningar om att verksamheten ska främja återlämning av sprutor
och kanyler.
21.5.1 Heroinassisterad behandling är en del av läkemedelsassisterad
behandling vid opioidberoende
IVO ställer sig bakom utredningens bedömning att verksamheter som vill bedriva
heroinassisterad behandling inom ramen för läkemedelsassisterad behandling vid
opiodberoende ska anmäla detta till IVO enligt den skyldighet vårdgivare har att
anmäla verksamhet till IVO vid start och nedläggning av LARO.


Kapitel 22 Vård, stöd och andra insatser för personer
som begått brott eller vårdas utan samtycke

22.3.2 Statens institutionsstyrelse ska kunna initiera samordnad individuell
plan
IVO tillstyrker förslaget att Statens institutionsstyrelse (SiS) ges möjlighet till att
initiera en samordnad individuell planering.
Kapitlet handlar bland annat om personer som är föremål för tvångsvård. Dessa
personer är särskilt utsatta och i stort behov av att få rätt vård och stöd vid
frigivning. IVO har i sin tillsyn sett att samverkan mellan huvudmän vad gäller
personer med missbruk- och beroendeproblematik brister och välkomnar förslag
som kan öka förutsättningar för en stärkt samverkan.
22.3.3 Kriminalvården ska kunna initiera upprättandet av en samordnad
verkställighetsplan
Även Kriminalvården föreslås få möjlighet att initiera samverkan genom en s.k.
samordnad verkställighetsplan. IVO tillstyrker förslaget av samma skäl som ovan.




                                                                                                 3 (4)
                                                     2024-04-17               Dnr 6.1.1–03597/2024




________________________
Beslut i detta ärende har fattats av generaldirektören Sofia Wallström. I den slutliga
handläggningen har chefsjuristen Karin Lewin samt t.f. avdelningschefen Ann
Einerth deltagit. Utredaren Lena Weilandt har varit föredragande.

Beslutet har godkänts elektroniskt den 2024-04-17.




                                                                                              4 (4)
