                                                                                                              Yttrande

Socialnämnden




                                                                                                     Socialdepartementet
                                                                                                           S2024/00085




          Yttrande över narkotikautredningen – Vi kan bättre!
          Kunskapsbaserad narkotikapolitik med liv och hälsa i
          fokus, dnr 00024/2024
          Beskrivning av ärendet
          Socialdepartementet har remitterat slutbetänkande av Narkotikautredningen -
          Vi kan bättre! Kunskapsbaserad narkotikapolitik med liv och hälsa i fokus (SOU
          2023:62) till Helsingborgs kommun. Socialnämnden har fått uppdraget att, till
          socialdepartementet, yttra sig avseende remissen.

          Helsingborgs stad välkomnar slutbetänkandet i stort och anser samtidigt att
          utredningen gjort en korrekt analys av problem och utmaningar avseende
          narkotikaanvändning som kommuner, regioner och andra myndigheter står
          inför. Förslagen har ett tydligt brukarperspektiv och bedöms innebära
          förbättringar beträffande en sammanhållen vårdkedja med sömlösa insatser
          för personer med skadligt bruk och beroende samt deras anhöriga. Staden
          värdesätter att betänkandet har ett lösningsorienterat och medmänskligt
          synsätt. Fokus ligger på minskat stigma och barriärer mot vård och stöd, samt
          samhällets skyldighet att skydda och värna hälsa hos alla människor, oavsett
          vad som har orsakat ohälsan. Helsingborgs stad är också enig i stort med
          utredningen om behovet av långsiktiga strategier kring förbättrad tillgång på
          behandling, skademinimerande insatser samt tonvikten på att metoder som
          används måste vara kunskapsbaserade och effektiva.

          Helsingborgs stad tillstyrker förslagen i remissen i sin helhet, och lämnar
          endast kommentarer till de förslag som bedöms vara mest centrala för
          kommunens uppdrag i förhållande till de nationella målen om jämlika
          levnadsvillkor.

          Synpunkter
          21.5.3 Regeringen ska ge Socialstyrelsen i uppdrag att dels kartlägga olika typer
          av boendeformer utifrån olika lagstiftningar (såsom exempelvis SoL och LSS), för
          personer med skadligt bruk eller beroende, dels utreda behovet av vägledning
          inom området för att skapa mer enhetlig tillämpning av regelverket i Sverige.

          Helsingborgs stad tillstyrker förslaget med tillägget:
          Utredningen framhåller att säkerställande av bostad är en viktig del av
          kommunernas skademinimerande verksamhet då hemlöshet bidrar till låg
          livskvalitet och ökar risken för ohälsa. Helsingborgs stad delar denna
          uppfattning och arbetar utifrån att hopp om boende kan ge bättre utfall av
          investerad vård. Idag erbjuder staden 444 olika boendeplatser som innefattar



Socialförvaltningen • 251 89 • Helsingborg • Telefon 042 - 10 50 00 • socialnamnden@helsingborg.se
                                                                                                            helsingborg.se
                                                                                                         Yttrande
                                                                                                          Sid 2 (11)




          akutboende, utredningsboende, stödboende, träningslägenhet, kommunalt
          kontrakt och hyresgaranti. Somliga klienter följer en boendetrappa men måste
          inte gå alla steg då individens behov är det som styr. Staden har också under
          många år arbetat framgångsrikt enligt metoden Bostad först.

          Helsingborgs stad anser det vara av vikt att arbeta utifrån en holistisk
          människosyn där en människa är komplex och kan vara i flera tillstånd
          samtidigt. Några kan utifrån funktionsnedsättning vara aktuell för kommunala
          insatser från såväl SoL som LSS. Men brist på helhetslösningar inom
          Helsingborg, såväl som på andra orter i landet, gör att dessa individer i stället
          hamnar i mellanrum utan adekvata insatser alls. I synnerhet om de har ett
          substansberoende. Exempel på det är personer med lindrig
          utvecklingsstörning eller autismspektrumtillstånd som till följd av ett
          substansberoende hamnar utanför lämpliga LSS-insatser. Dessa kan bli mycket
          nödställda och utnyttjade på exempelvis akutboenden, med
          personalkompetens och struktur som inte matchar personkretsens speciella
          behov. Konsekvensen av detta blir ofta återkommande hemlöshet.

          Gruppen äldre med missbruk/samsjuklighet med tilltagande fysisk skröplighet
          ställs också lätt utanför möjlighet till bostad som tillgodoser samtliga behov.
          Helsingborgs stad välkomnar därför utredningens förslag om ett uppdrag om
          kartläggning och vägledning till Socialstyrelsen. En mer enhetlig tillämpning av
          regelverket i Sverige behövs.

          Utredningen poängterar beträffande LARO- behandling att ”en stabil
          bostadssituation, exempelvis genom Bostad först eller annat boende med stöd
          vilket också rekommenderas i de nationella riktlinjerna, är ofta en förutsättning
          för att rehabilitering på sikt ska kunna ske. Ett sådant krav bör dock inte hindra
          patienten från att ta del av behandlingen utan är ett krav som bör riktas
          gentemot socialtjänsten” (17.2.1.).

          Även samsjuklighetsutredningen poängterar socialtjänstens ansvar för
          lämpligt boende för att optimera utfallet av övriga vårdinsatser, vilket staden i
          det sammanhanget tidigare har kommenterat. Som nämns under avsnittet
          LARO- behandling skulle detta kunna innebära orimliga krav för somliga
          kommuner som Helsingborg, som har ett oproportionellt stort antal LARO-
          patienter. Många av dessa är till följd av bristande drogkontroll och generös
          förskrivning i ett mycket nedgånget sidomissbrukande skick. Erfarenheten är
          att detta starkt begränsar förmågan att sköta en bostad, hyresinbetalningar
          och undvika störningar i fastigheten. Bostad först och andra boendeinsatser
          bygger på hyresvärdars höga tilltro till socialtjänstens förmåga att garantera
          det, vilket är svårt i ovan nämnda fall.

          Socialtjänsten äger inte hela bostadsfrågan. Här behöver tydliggöras att denna
          ansvarsfördelning till kommunen är beroende av en tillgänglig
          bostadsmarknad. Det behövs också incitament för fastighetsägare att
          samverka med kommuner. Helsingborgs stad ser fram emot ett förslag med
          tydliga riktlinjer kring hur ett eventuellt utökat boendeansvar för kommuner
          ska kunna möjliggöras på ett strukturerat sätt.




Socialförvaltningen • 251 89 • Helsingborg • Telefon 042 - 10 50 00 • socialnamnden@helsingborg.se
                                                                                                     helsingborg.se
                                                                                                         Yttrande
                                                                                                          Sid 3 (11)




          17.3 Förslag och bedömningar om ökad tillgänglighet till och förbättrad kvalitet
          i LARO

          Helsingborgs stad tillstyrker förslaget med tillägget:
          Beträffande tillgänglighet på LARO- behandling lyfter utredningen fram att det
          nationellt sett finns problematiska barriärer där icke- evidensbaserade
          ”regler” utestänger patienter som är i behov av denna vård. I Helsingborg
          synes situationen vara den omvända. Tillgängligheten
          har ökat under senare åren och idag finns fem olika LARO- mottagningar i
          staden varav en är offentligt finansierad och de andra fyra är privata. Region
          Skåne har som enda region LOV (lagen om valfrihet) även avseende LARO-
          mottagningar. Privata företag har fri etableringsrätt i regionen, vilket har
          medfört att Helsingborg har flest mottagningar per invånare i hela landet. I sin
          tur ger detta ett gott utrymme för inskrivningar och Helsingborg har dubbelt
          så många LARO- patienter per invånare jämfört som exempelvis Malmö som är
          en tre gånger så stor stad.
          Problematiken med fri etableringsrätt är den konkurrens som har uppstått
          mellan ortens LARO- mottagningar. Detta öppnar för en tillåtande syn på - och
          brist på kontroll av – sidomissbruk och förskrivning av andra
          narkotikaklassade mediciner i syfte att öka attraktiviteten. Bland annat detta
          har föranlett kritik från IVO. En av de större mottagningarna har kritiserats av
          IVO för brister som kan leda till att patienten avlider. Utöver stora risker för
          patienterna påverkar den markanta överetableringen av mottagningar stadens
          gatubild. I centrala Helsingborg, där flera av mottagningarna ligger, var
          otryggheten vid senaste mätningen på högsta nivå. Situationen försvårar
          stadens prioriterade arbete med trygghetsskapande insatser i det offentliga
          rummet.

          Staden vill klargöra att ovan sagda inte bortser från att LARO är en behandling
          med god evidens som är i ständig utveckling. Staden motsätter sig inte LARO
          som behandlingsmetod. Det ger människor i en djup missbruksproblematik
          möjlighet till ett bättre liv. Vissa kliniker sköter sitt uppdrag på ett ansvarsfullt
          sätt utifrån Socialstyrelsens föreskrifter och allmänna råd. Dock synes
          vinstintresse och konkurrens mellan de olika mottagningarna leda till att även
          mycket unga personer med ett förhållandevis lättare blandmissbruk lockas till
          behandlingen. Dessa unga saknar ofta kunskap om andra alternativ och
          riskerar att, trots behandlingen, komma allt längre bort från ett helt drogfritt
          liv. Stadens socialarbetare inom missbruksvård lägger märke till att en del av
          stadens hemlösa inte väljer LARO- behandling utifrån tilltro till
          behandlingsinnehållet utan motiveras snarare av en förhoppning om att
          vården ska ge dem en bostad. Därutöver synes vissa patienter ha som plan att
          kunna sälja delar av sin medicin. Omfattningen av detta läckage är svår att
          uttala sig om men ovan nämnda socialarbetare noterar ständigt att för den som
          vill köpa dessa preparat illegalt så finns det påtagligt god tillgång.
          Staden ser det som en risk att LARO- klinikerna i Helsingborg ökar sin vinst
          genom att använda sin möjlighet att ta emot patienter från landets övriga
          regioner. Det innebär att även patienter utanför Helsingborg och Skåne kan
          skriva in sig. Här sticker staden ut avsevärt i nationell kontext. 30 % av alla
          inskrivna är inflyttade eller inskrivna från andra regioner i Sverige. Dessa
          personer är inte sällan personer som är djupt nergångna i sitt beroende och



Socialförvaltningen • 251 89 • Helsingborg • Telefon 042 - 10 50 00 • socialnamnden@helsingborg.se
                                                                                                     helsingborg.se
                                                                                                         Yttrande
                                                                                                          Sid 4 (11)




          flyr från ett stort antal misslyckade behandlingar i sin hemkommun. Några kan
          inledningsvis ha erbjudits bostad anordnad av LARO- mottagningen. Kort efter
          ankomsten behöver dessa individer stöd från en socialförvaltning. Efter att ha
          hävdat anknytning och en vilja att stanna i Helsingborg utifrån sin LARO-
          vårdkontakt landar den uppgiften på Helsingborgs stad. Detta är en
          ovälkommen situation då staden ser att Helsingborg riskerar att bli ett
          centrum för personer med missbruksproblematik. Stadens sociala insatser
          behöver i första hand gå till de egna invånarna.

          20.2 Hantering av opioidantagonister utanför hälso- och sjukvården ska regleras
          i en särskild lag.

          Helsingborgs stad ställer sig bakom utredningens ambition att intensifiera
          arbetet med att förskriva motmedel mot överdoser, Naloxon, så att det finns
          tillgängligt på platser där oavsiktliga förgiftningar förväntas. I Skåne har 2850
          personer, 12 olika sjukvårdsmottagningar inräknat, utbildats för användning
          under de senaste fem åren och 13 400 doser har delats ut.

          20.4 Lagen om hantering av opioidantagonister ska gälla statliga, kommunala,
          enskilda och ideella verksamheter.

          Då Naloxon saknar biverkningar eller risk för överdosering och har potential
          att förhindra dödsfall stöder staden lagförslaget att göra det än mer tillgängligt,
          exempelvis för personal på kommunala enheter, exempelvis akutboenden, där
          förgiftningar återkommande sker. I dagsläget räddar kommunens personal
          åtskilliga liv genom hjärtkompressioner etcetera. Dock skulle tillgång på
          Naloxon inte bara öka säkerheten och överlevnad för den drabbade, utan även
          minska det arbetsmiljöproblem som det innebär för personal att kämpa för att
          rädda liv utan möjlighet till verksamt läkemedel. Helsingborgs stad välkomnar
          de ansträngningar som redan pågår hos regering och Läkemedelsverket för att
          lösa denna tekniskt och juridiskt komplicerade fråga.

          21.3 Lag om utbyte av sprutor och kanyler ska ändras så att syftet utvidgas till
          att även omfatta uppgiften att främja psykisk och fysisk hälsa. Även fortsatt
          gäller att åldersgränsen för verksamheten är 18 år, men även yngre personer
          ska, om särskilda skäl föreligger, undantagsvis kunna ta del av verksamheten.

          Helsingborgs stad tillstyrker förslagets pragmatiska ansats gällande
          skadereduktion. I staden finns ett gott samarbete mellan socialtjänst och
          sprututbytesmottagningen där flertalet patienter även har en kommunal
          kontakt. Kommunen vill som en framgångsfaktor särskilt lyfta fram
          mottagningens låga trösklar, icke dömande bemötande och acceptans av det
          individen anser sig ha behov av. Denna patientgrupp uttrycker återkommande
          att sprututbytets personal ”pratar i samma ögonläge” som sina patienter.
          Jämfört med landet i övrigt ligger Helsingborgs sprututbytesmottagningen
          redan långt fram med att skala upp från endast byte av redskap till att också ha
          formen av en hälsocentral på det sätt som utredningen menar. Staden menar
          att denna vårdform är en fungerande väg för att skapa förtroende och bättre
          hälsa hos målgruppen injektionsmissbrukare. Gruppen har stora vårdbehov
          men står generellt mycket långt ifrån primärvården. Vanliga svårigheter är att



Socialförvaltningen • 251 89 • Helsingborg • Telefon 042 - 10 50 00 • socialnamnden@helsingborg.se
                                                                                                     helsingborg.se
                                                                                                         Yttrande
                                                                                                          Sid 5 (11)




          hantera primärvårdens telefonköer, avgifter och krav på att passa tider. Då
          utredningen beskriver primärvården som en lämplig första vårdnivå för
          skadligt bruk och beroende matchar den sällan injektionsmissbrukares behov.

          Vi noterar att förslaget inbegriper att personer under 18 år ska kunna ta del av
          sprututbytesprogrammet, vilket staden inte tillstyrker. Det ställer
          kommunerna i en bekymmersam situation då kommunen samtidigt har det
          yttersta ansvaret för att barn och ungdomar får det skydd de behöver.

          Staden ser inte att föreslagen lagstiftning som medger försäljning av sprutor
          och kanyler på apotek är rätt väg att gå. Det är viktigt att samhället kommer i
          kontakt med målgruppen för att motivera till, och få möjlighet att, erbjuda stöd
          och hjälp vilket försvåras om inköpen kan göras på apotek.

          16.5 Vården behöver organiseras så att fler snabbare kan få vård för skadligt
          bruk eller beroende. Primärvårdens roll för basbehandling vid skadligt bruk eller
          beroende i ett sådant system bör förtydligas i statliga och regionala
          styrdokument.

          Staden vill särskilt lyfta fram den del av förslaget som gäller att säkra
          primärvårdens kunskap om narkotika, risk- och skyddsfaktorer och
          hälsoeffekter. Förslaget vill vidare säkra rutiner för upptäckt, tidiga insatser
          och vidareremittering via primärvården. Staden ser stora vinster med detta
          och konstaterar samtidigt att här finns idag stor plats för förbättring. Det
          förebyggande värdet är stort om denna del av vårdkedjan fungerar. Och i de
          fall där skadan redan är skedd lider individer med skadligt bruk och beroende
          och samsjuklighet av avsevärt sämre fysisk hälsa än den genomsnittliga
          befolkningen. Smärttillstånd uppmärksammas och behandlas inte, infektioner
          och cancer upptäcks och vårdas i ett senare skede. Basal provtagning uteblir.
          Denna patientgrupp uttrycker att de hos primärvården möter höga trösklar,
          stigmatisering, bemötandeproblem och kunskapsbrist. Mötet mellan en
          nödställd patient och en hårt belastad vårdgren blir ansträngd och
          överkonsumtion av akutvård blir följden. Kommunala insatser försvåras som
          följd. Överenskommelsen om ”En god och nära vård” är ett steg i rätt riktning
          men saknar i Helsingborg fortfarande genomslag för denna målgrupp. Avsevärt
          sänkta trösklar och större kunskap och tillgänglighet skulle vara ett starkt
          hälsofrämjande faktor för individer med skadligt bruk och beroende. Utifrån
          narkotikautredningens hälsofrämjande intention ställer sig Helsingborgs stad
          positiv till förslaget att primärvårdens roll och ansvar ska förtydligas i statliga
          och regionala styrdokument.

          16:6 Regionerna bör etablera uppsökande verksamheter från primärvården på
          platser där personer med beroende finns, som sociala verksamheter, härbärgen,
          sprututbyten eller LARO-mottagningar.

          Staden tillstyrker detta föreslagna utvecklingsområde, av skäl som framgår
          under rubrik ovan (16:5).

          27.17 Robusta strukturer för kunskap, forskning samt kunskapsbaserad vård,
          stöd och skadereducering.



Socialförvaltningen • 251 89 • Helsingborg • Telefon 042 - 10 50 00 • socialnamnden@helsingborg.se
                                                                                                     helsingborg.se
                                                                                                         Yttrande
                                                                                                          Sid 6 (11)




          Helsingborgs stad delar utredningens bild av att kunskapen kring
          narkotikafrågor ökar men det gör också utmaningarna. Staden ser det därför
          som tillfredställande att utredningens förslag inte enbart planerar insatser
          utan återkommande och genomgående vill säkerställa förbättrad struktur för
          kompetensutveckling i landet, samt att det är en stor bredd av myndigheter
          och organisationer som föreslås medverka i detta. Staden anser det också vara
          tillfredsställande att Socialstyrelsen, Folkhälsomyndigheten och
          länsstyrelserna föreslås ha ett särskilt stödjande och pådrivande uppdrag i
          detta. En sådan nationell ”motor” optimerar chanserna att ny forskning och
          kunskap förs ut, används och bibehålls i en sektor där hög personalomsättning,
          utmaningar kring kompetensförsörjning och hög arbetsbelastning är en del av
          vardagen. Staden vill också betona att långsiktig kompetensförsörjning måste
          säkras. Grundutbildningar för socionomer, psykologer, läkare sjuksköterskor
          och andra yrkesgrupper bör förses med grundläggande kunskap om såväl
          förebyggande som skadereducerande arbete mot skadligt bruk och
          samsjuklighet. Staden tillstyrker också att förslaget lyfter fram satsning på
          information och utbildning, inte bara till olika huvudmän och dess personal,
          utan att även personer som har ett skadligt bruk och beroende och deras
          anhöriga inkluderas.

          21.2.4 Regeringen ska ge Myndigheten för vård- och omsorgsanalys (MyVA) i
          uppdrag att systematiskt kartlägga huruvida omotiverade krav på drogfrihet,
          eller krav kopplade till påbörjad behandling för att ta del av andra insatser, finns
          i vård- och stödverksamheter till personer med skadligt bruk eller beroende av
          narkotika.

          Helsingborgs stad vill starkt understryka vikten av att snarast kartlägga och
          föreslå åtgärder för att följa nationella riktlinjers inrådan om att ge samsjukliga
          vård för båda tillstånden samtidigt. Nuläget att av principskäl, om medicinska
          skäl saknas, avvisa från samtidig vård medför stora samhälleliga
          resursförluster och ett starkt mänskligt lidande.

          22.3.2 I hälso- och sjukvårdslagen (HSL) och socialtjänstlagen (SoL) ska regleras
          att en så kallad samordnad individuell plan (SIP) även ska upprättas om en
          person vårdas med stöd av lagen om vård av missbrukare i vissa fall, och om
          Statens institutionsstyrelse (SiS) bedömer att det behövs för att personen ska få
          sina behov tillgodosedda.
          22.3.3 Kriminalvården ska kunna ta initiativ till att regionen och/eller
          kommunen ska delta i upprättandet av vad vi har valt att kalla en samordnad
          verkställighetsplan. Om det finns behov av vård- och stödinsatser efter
          frigivningen ska det framgå vilken huvudman som övertar ansvaret efter
          verkställighetstidens slut.

          Staden instämmer med såväl denna utredning som samsjuklighetsutredningen
          att i synnerhet i mellanrummen uppstår svåra situationer med stora förluster,
          mänskligt och ekonomiskt. Staden tycker att det är tillfredställande att fler
          aktörer, såsom SIS och kriminalvården, föreslås inbegripas i det samordnande
          arbetet vid vård och verkställighet inom respektive verksamhet. Det är mycket
          viktigt för individen att påbörjad vård fortsätter och slutförs på ett värdigt och



Socialförvaltningen • 251 89 • Helsingborg • Telefon 042 - 10 50 00 • socialnamnden@helsingborg.se
                                                                                                     helsingborg.se
                                                                                                         Yttrande
                                                                                                          Sid 7 (11)




          effektivt sätt. Alltför ofta blir dödsfall och försämrad hälsa konsekvensen av
          bristande samverkan och ineffektiv planering i dessa mellanrum då man inte
          har utsett de huvudmän som behöver ta ett vidare ansvar. Staden har också
          kommenterat detta i remissvar till samsjuklighetsutredningen. I
          narkotikautredningens förslag görs dock en begreppsskillnad då samordning
          vid SIS- vård kallas SIP men vid kriminalvård omnämns den som ”samordnad
          verkställighetsplan”. Dock går det inte att utläsa någon innehållsmässig
          skillnad mellan dessa båda planer, men om så skulle vara behövs ett
          förtydligande.

          15.1 Regeringen ska anta ett särskilt program för att förebygga
          narkotikaanvändning hos barn och unga.

          Staden instämmer med utredningen om att en verkningsfull prevention måste
          vara en hörnsten i en effektiv narkotikapolicy. Så få som möjligt ska börja
          använda narkotika och de som har gjort det ska förmås att sluta innan ett
          beroende har utvecklats. Att samhällskostnader för
          narkotikarelaterade problem är 100 gånger större än vad som spenderas på
          det preventiva arbetet är inte acceptabelt och de bästa insatserna bör inte
          komma sist.

          Staden har ANDTS- samordning med förebyggande och samordnande uppdrag
          men anser i likhet med utredningen att det är en struktur som vore effektiv att
          skala upp och bygga vidare på. Större utrymme skulle då finnas för att
          involveras i det brottsförebyggande arbetet. Detta med tanke på ny lag 1 juli
          2023 om kommuners ansvar för brottsförebyggande arbete och då det finns en
          tydlig koppling mellan kriminalitet och skadligt bruk och beroende. Att trycka
          tillbaka kriminalitet är ett prioriterat område i Helsingborgs stad liksom i
          många delar av landet. En viktig del i det narkotikaförebyggande arbetet är att
          kommunicera ut rätt information till unga och deras föräldrar i tillgängliga
          kanaler. Staden välkomnar därför utredningens förslag om att ge
          Folkhälsomyndigheten tillsammans med Länsstyrelsen i uppdrag att utveckla
          ett program för detta och utbilda i ett målgruppsanpassat kunskapsstöd för
          det. Detta bör innefatta såväl aktuell vetenskap om narkotikans hälsoeffekter
          som information om var man kan söka råd och stöd (15:2). Att Myndigheten
          för familjerätt och föräldraskapsstöd ska delta genom information om hur
          föräldrar kan kommunicera med sina barn om narkotika och att aktivt verka
          för att fånga upp de föräldrar som har störst behov av stödet ses som positivt.
          Att genomföra detta är en stor kommunal utmaning och staden vill betona
          vikten av att konkretisera hur ovan nämnda stöd ska kunna förmedlas ut och
          att en implementeringsplan kring ansvarsbitarna i detta görs så tydlig som
          möjligt. En föreslagen pådrivande ”motor” som stöder genomförandet av
          programmet och samverkan mellan kommun och region välkomnas. Förslaget
          är också delvis ambitionshöjande vilket medför behov av resurstilldelning.

          14.4 Regeringen bör verka för att långsiktigt stärka strukturen för arbetet med
          tidiga samordnade insatser till barn och unga, på nationell, regional och lokal
          nivå genom att bygga vidare på de lärdomar som framkommit inom ramen för
          regeringsuppdraget om tidiga samordnade insatser (TSI).




Socialförvaltningen • 251 89 • Helsingborg • Telefon 042 - 10 50 00 • socialnamnden@helsingborg.se
                                                                                                     helsingborg.se
                                                                                                         Yttrande
                                                                                                          Sid 8 (11)




          Staden instämmer i behovet av att regioner och kommuner samordnar sitt
          förebyggande arbete och skapar en stabil struktur för det. Staden tillstyrker
          även förslaget att låta Folkhälsomyndigheten utveckla ett målgruppsanpassat
          kunskapsstöd för detta. Staden instämmer även i att tydlig lagstiftning kring
          tidigt samordnade insatser för unga saknas, med risk för att detta inte kommer
          till stånd. Det är vanligt att unga individers behov behöver tillgodoses genom
          olika kommunala insatser. Detta skulle exempelvis kunna vara ett ansvar som
          faller inom både skolans och socialtjänstens uppdrag och hanteras därmed
          utifrån separata lagstiftningar, skollagen och socialtjänstlagen.
          En viktig del i det tidiga arbetet är att samordningsansvaret regleras och
          tydliggörs i lagstiftningen, vilket bara delvis är fallet idag. Detta medför att om
          exempelvis en ung person saknar vårdkontakt men behöver samordning
          mellan olika kommunala aktörer, exempelvis skola och socialtjänst, riskerar
          den unge gå miste om adekvat samordnat stöd.

          16.8 I 8 kap. I 11 § HSL ska ett andra stycke läggas till som anger att vården för
          barn eller unga som inte fyllt 21 år även ska organiseras så att den sker
          samordnat med socialtjänsten om det finns ett sådant behov.
          Staden tillstyrker förslaget och ser idag stora brister i vården av unga med
          såväl riskbruk som allvarligt beroende. Det finns i detta aspekter som har med
          både trygghet och rättssäkerhet att göra. Åtskilliga av stadens unga har eller är
          i riskzonen för allvarligt substansberoende och deras vård behöver föregås av
          avgiftning och nedtrappning vilket kan medföra allvarliga somatiska tillstånd.
          Beträffande vuxna tillhandahålls avgiftning på en sjukvårdsinstitution. Men för
          personer under 18 år tillfaller ansvaret att övervaka detta statliga institutioner
          (SIS) vilket förutsätter tvångsvård (LVU) även då frivillighet finns. Det än mer
          osäkra alternativet är privata HVB-hem utan utbildad vårdpersonal med
          kunskap om hälsoriskerna för den unge.

          4.5.6 Det behövs förebyggande insatser inom hälso- och sjukvården riktade till
          unga.

          Staden ser, i likhet med utredningen, ett behov av att personal inom
          primärvården får en ökad kunskap om narkotika, risk- och skyddsfaktorer för
          narkotikaanvändning samt hälsoeffekter för unga. Vidare bör verksamheterna
          i ökad grad införa metoder för tidig upptäckt och tidiga insatser samt rutiner
          för hur unga patienter vid behov kan lotsas vidare.

          16:7 Barn- och ungdomspsykiatrin (BUP) bör ta ökat ansvar för utredning och
          behandling av barns och ungas skadliga bruk eller beroende.

          Staden vill särskilt lyfta fram vikten av detta samarbete då nationella riktlinjer
          säger att det vid samsjuklighet är viktigt att behandla båda tillstånden
          samtidigt. Alltför långa väntetider eller saknad kompetens kring skadligt bruk
          innebär risk för allvarliga tillstånd hos unga som kunde ha undvikits.

          15.2. Fortsatta satsningar på samordnade insatser för att förebygga
          narkotikaanvändning hos barn och unga.




Socialförvaltningen • 251 89 • Helsingborg • Telefon 042 - 10 50 00 • socialnamnden@helsingborg.se
                                                                                                     helsingborg.se
                                                                                                         Yttrande
                                                                                                          Sid 9 (11)




          Helsingborgs stad instä mmer i att det varje aktö r gö r var fö r sig ä r inte
          tillrä ckligt, inte fö r unga men heller inte fö r vuxna vilket staden tidigare
          kommenterat i yttrade beträ ffande samsjuklighetsutredningen.
          Mariamottagningar för unga under 25 år med substansbruk lyfts i utredningen
          fram som en god modell för samverkansstruktur mellan sjukvå rd och kommun.
          Helsingborgs stad delar denna bild av fö rdelarna med ett integrerat arbetssä tt
          dä r tvä rprofessionella team med specialiserad personal frå n bå da
          huvudmä nnen tillgodoser behoven hos unga. Helhetsperspektivet kring den
          unge och deras nä tverk utifrå n ett samtidigt socialt, psykologiskt och
          medicinskt perspektiv har stor potential att leda till att insatserna blir mer
          samordnade och behovsanpassade. Tonvikt lä ggs också vid mottagningens
          mö jlighet att anpassa behandling och samverkan utifrå n den unges och
          familjens individuella behov. Det noteras också den trö skelsä nkande effekt som
          stadens mottagning har hos unga individer. Viktiga faktorer i detta ä r en ett
          icke- dö mande fö rhå llningssä tt, kostnadsfria besö k och obefintlig vä ntetid och
          tillgä nglighet via telefon och dropp-in besö k. En utmaning fö r mottagningarna
          ä r dock organisatoriska, i form skillnader mellan kommunens och regionens
          olika perspektiv och mandat. I dagslä get saknas gemensamt administrativt
          system fö r mottagningen. Olika huvudmä n och lagstiftning medfö r att var och
          en mottagning må ste skapa egna system fö r administrativ hantering.
          16.10.2 Skadligt bruk eller beroende kan förebyggas genom tidig identifiering
          och stöd vid ADHD.

          Staden är nöjd med förslaget att ge Socialstyrelsen i uppdrag att utreda
          möjligheter att tidigt identifiera och stödja fler individer med ADHD. Det är
          både ur individens och samhällets perspektiv en stor vinst att tidigt upptäcka
          de fall som medför funktionsnedsättning, och skulle sannolikt medföra minskat
          behov av att självmedicinera. Dock framstår det som förvånande att endast
          diagnosen ADHD nämns då samsjukliga klienter i verkligheten också lider av
          andra diagnoser, en eller flera. En del individer med dessa
          funktionsnedsättningar, såsom autismspektrumtillstånd, hjärnskador och
          intellektuell funktionsnedsättning, kan gå miste om hälsa och utveckling om
          rätt diagnos inte ställs och matchande insatser sätts in, exempelvis enligt LSS.

          19.1 Vård och stöd till anhöriga.

          Helsingborg stad vidhåller och står fortsatt bakom visionen om ”ett samhälle
          fritt från narkotika”. Staden ser naturligtvis det som positivt om de
          narkotikarelaterade skadorna minskar men står inte bakom
          perspektivförflyttningen till ”ett samhälle med minskade skador av narkotika”
          då det ses som en sänkning av ambitionsnivån.

          Kommuners anhörigstöd behöver stöd och kompetenshöjning för att kunna
          utforma och nå ut med information/utbildning i ämnet. Förslaget att ge
          Nationellt kompetenscentrum anhöriga (NKA) ett särskilt uppdrag att bygga
          upp kunskap om anhöriga till personer med ett beroende eller samsjuklighet
          är tillfredsställande och en bra grund för kommuners och regioners ansvar för
          denna målgrupp. Samsjuklighetsutredningen föreslår att SoL ska tydliggöra
          socialtjänstens ansvar för anhörigstöd och att även se över om patientlagen



Socialförvaltningen • 251 89 • Helsingborg • Telefon 042 - 10 50 00 • socialnamnden@helsingborg.se
                                                                                                     helsingborg.se
                                                                                                         Yttrande
                                                                                                         Sid 10 (11)




          kan ändras så att hälso- och sjukvården blir skyldiga att erbjuda utbildning till
          anhöriga till beroendesjuka personer. Här finns dock en farhåga från staden
          om otydlig ansvarsfördelning. Förslaget (19.5.1) att inkludera anhöriga till
          personer med skadligt bruk eller beroende i de regionala överenskommelserna
          inom området skadligt bruk och beroende bedöms också vara viktigt för att
          förtydliga inte bara vad som ska göras, utan också av vem. Förslaget om att
          inrätta en nationell stödlinje för bland annat anhöriga välkomnas. Stadens
          erfarenhet är att anhöriga, i synnerhet föräldrar och partners, är utsatta för
          stark press och är mycket hjälpsökande. Men inte sällan avstår dessa från
          erbjudande om behövligt stöd då känslor av skam eller livssituationen i övrigt
          hindrar dem från att söka sig till en mottagning. En stödlinje skulle kunna vara
          en hjälp att komma över denna tröskel. En anonym stödlinje som även
          inkluderar minderåriga skulle sannolikt gynna tidig upptäckt av missbruk i
          den unges närmiljö. Utifrån stadens erfarenhet behöver även uppmärksamhet
          ägnas åt hur man utifrån språkproblem effektivt kan nå utlandsfödda anhöriga.

          19.5.3 Överväga om Socialtjänstlagen ska kompletteras med en bestämmelse om
          att ett barns behov av information särskilt ska beaktas om barnets förälder eller
          någon annan vuxen som barnet bor varaktigt med 1. har en psykisk störning eller
          en psykisk funktionsnedsättning, eller 2. har ett skadligt bruk eller beroende av
          alkohol.

          Barn som anhöriga till föräldrar med ett skadligt bruk och beroende är en
          särskilt utsatt grupp. Barnets rätt till information och delaktighet står idag
          uttalad i Hälso- och sjukvårdslagen men inte i socialtjänstlagen. Staden ställer
          sig bakom förslaget att tydliggöra barnets behov av information genom att
          överväga en komplettering i SoL med bestämmelse om barns rättigheter i det
          fallet. Viktig är dock en tydlig gränsdragning mellan regions och kommuns
          ansvar. Med detta följer dock ett behov av kompetensutveckling. Stadens
          erfarenhet är att handläggare som är specialiserad på att tillgodose barns
          behov ofta saknar kunskap om hur vuxnas missbruk tar sig uttryck och hur det
          påverkar föräldraförmåga och familjeliv. Det kan vara svårt att prata med
          barnen om detta. Därför bedriver Helsingborgs stad sedan många år en
          stödgruppsverksamhet för barn till bland annat personer med missbruk,
          psykisk ohälsa och samsjuklighet. Kommun, region och andra aktörer bidrar
          med stödgruppsledare. Dessa barn får stöd i att våga berätta om, förstå och
          hantera sin hemsituation. Verksamheten utvärderas fortskridande och visar
          återkommande goda resultat, vilket såväl barnen som deras vårdnadshavare
          uttrycker.

          22.3.9 Socialstyrelsen och Polismyndigheten ska få i uppdrag att i samråd med
          Brottsförebyggande rådet (Brå) och Sveriges Kommuner och Regioner (SKR) ta
          fram en vägledning för hur barn och unga under 21 år som misstänks för
          narkotikabrott kan erbjudas vård och stöd när det finns ett sådant behov.

          Helsingborgs stad välkomnar förslaget om denna utveckling av kunskapsstöd. I
          Helsingborg bedrivs ett framgångsrikt samarbete mellan aktörer för stöd till
          unga som rör sig i kriminella miljöer. I socialförvaltningen arbetar sedan 2007
          sju medarbetare i ett ”Krimteam” med målgruppen unga 10–21 år som begått,
          är misstänkta för eller varit utsatta för brott samt befinner sig i riskzonen för



Socialförvaltningen • 251 89 • Helsingborg • Telefon 042 - 10 50 00 • socialnamnden@helsingborg.se
                                                                                                     helsingborg.se
                                                                                                         Yttrande
                                                                                                         Sid 11 (11)




          kriminalitet eller missbruk. I ett fast kontor på polishuset arbetar två
          socialsekreterare med polisens ungdomsutredare och områdespoliser. De
          utgör en länk mellan socialtjänst och polis, åklagarkammare och andra
          myndigheter och samhällsaktörer, exempelvis skolan, för att underlätta en
          gemensam bild av målgruppen. Samtliga rutiner upprättar aktörerna
          tillsammans och vid narkotikarelaterad brottslighet kan snabb kontakt ges
          med stadens föräldra- och ungdomshälsomottagning och Mariamottagningen.
          Dock instämmer staden i utredningens iakttagelse av att
          sekretesslagstiftningen kan försvåra samverkan.


          Socialnämnden




Socialförvaltningen • 251 89 • Helsingborg • Telefon 042 - 10 50 00 • socialnamnden@helsingborg.se
                                                                                                     helsingborg.se
