                                                                                      1 (9)

  Regionledningskontoret                             TJÄNSTEUTLÅTANDE
  Elisabet Angelov                                   2024-03-05                 RS 2024-0098




                                                     Regionstyrelsen


Yttrande över betänkandet Vi kan bättre!
Kunskapsbaserad narkotikapolitik med liv och hälsa i
fokus (SOU 2023:62)


Regionledningskontorets förslag till beslut
Regionrådsberedningen föreslår att regionstyrelsen beslutar följande.

    Regiondirektörens tjänsteutlåtande utgör Region Stockholms yttrande
    till Socialdepartementet över betänkandet Vi kan bättre!
    Kunskapsbaserad narkotikapolitik med liv och hälsa i fokus (SOU
    2023:62).

Sammanfattning
Socialdepartementet har remitterat betänkandet Vi kan bättre!
Kunskapsbaserad narkotikapolitik med liv och hälsa i fokus (SOU
2023:62), till Region Stockholm för yttrande.

I betänkandet uppmanar utredningen regeringen, berörda myndigheter,
regionerna och kommunerna att vidta åtgärder eller förstärka arbetet inom
en rad områden. Region Stockholm ser betänkandet som ett viktigt steg i
arbetet för att minska effekterna av narkotika på sjukdomsbörda,
överdödlighet, social utsatthet och negativa effekter på samhället. Region
Stockholm lämnar i yttrandet några kommentarer och förslag, med fokus
på de av utredningens förslag som Region Stockholm ser som särskilt
viktiga, eller där Region Stockholm har en avvikande åsikt.

Bakgrund
Socialdepartementet har remitterat betänkandet Vi kan bättre!
Kunskapsbaserad narkotikapolitik med liv och hälsa i fokus (SOU
2023:62), till Region Stockholm för yttrande.

I betänkandet föreslår Narkotikautredningen (dir. 2022:24) hur en fortsatt
restriktiv narkotikapolitik kan kombineras med ett effektivt narkotikaföre-
byggande arbete, en god missbruks- och beroendevård som innehåller
insatser för skademinimering samt insatser för att ingen ska dö till följd av
läkemedels- och narkotikaförgiftningar. Utredningen lämnar i betänkandet
                                                                                         2 (9)

                                                     TJÄNSTEUTLÅTANDE
                                                     2024-03-05                    RS 2024-0098



drygt 60 förslag till åtgärder som är riktade mot regeringen och berörda
myndigheter, respektive till regioner och kommuner.

På grund av den korta remisstiden i förhållande till Region Stockholms
rutiner för ärendehantering, har ärendet inte remitterats internt inom
Region Stockholm. Regionledningskontoret har dock tagit fram förslaget till
yttrande i dialog med sakkunniga inom hälso- och sjukvårdsförvaltningen
samt Stockholms läns sjukvårdsområde (SLSO).

Region Stockholms yttrande

Generella synpunkter
Region Stockholm ser mycket positivt på utredningens ambition att ta ett
evidensbaserat helhetsgrepp över den komplexa narkotikapolitiken, och
uppskattar den transparenta konsekvensbedömningen.

Det hade varit önskvärt att utredningens direktiv hade gett möjlighet för
utredningen att ta ställning till straffrättsliga frågor. Region Stockholm
konstaterar samtidigt att utredningen har haft ett mycket omfattande
uppdrag att genomföra på kort tid. Det kan förklara att många av
utredningens förslag snarast är att betrakta som ansatser; frågor som
behöver utredas vidare.

Utredningen berör flera frågor som även andra aktuella utredningar har
lyft: Utredningen om en ny socialtjänstlag (dir. 2017:39, SOU 2020:47),
Utredningen om vissa tvångsvårdsfrågor (dir. 2021:36, SOU 2022:40) och
Samsjuklighetsutredningen (dir. 2020:68, SOU 2023:5). Beröringspunkter
finns också med den pågående utredningen Ett stärkt stöd till anhöriga till
långvarigt eller allvarligt sjuka (dir. 2023:77). Region Stockholm vill betona
vikten av att förslagen från dessa utredningar bereds samordnat.

Därtill lämnar utredningen förslag som involverar ett stort antal
myndigheter och andra aktörer. Narkotikapolitiken berör av nödvändighet
många delar av samhället, men Region Stockholm ser en risk för
fragmentiserat arbete och betydande mängder administration om ett så
stort antal verksamheter på kort tid ska verkställa de föreslagna
förändringarna. Det skapar också risk för oavsiktliga motsägelser mellan de
många kunskapsstöd, riktlinjer och vägledningar som föreslås (Region
Stockholm räknar till totalt 14), liksom för ökad detaljstyrning trots att flera
av förslagen tycks sikta mot minskad sådan. Oönskade effekter kan även
uppstå av skyndsamt ändrade arbetssätt och nya samverkansformer.
                                                                                        3 (9)

                                                    TJÄNSTEUTLÅTANDE
                                                    2024-03-05                    RS 2024-0098



Arbetet ställer mot den bakgrunden särskilt stora krav på tydlighet och
samordning för att det ska kunna ge ett värdeskapande resultat, inklusive
samordning med redan pågående arbete som utvecklingen av God och nära
vård. Socialdepartementet skulle också med fördel kunna överväga om
arbetet kan koncentreras till färre aktörer på nationell nivå. Flera av
förslagen riktade mot myndigheter kan för övrigt anses ligga inom ramen
för deras grunduppdrag, och borde kunna prioriteras inom ordinarie
anslag.

Utredningen bedömer att det kan krävas ekonomiska incitament för att
hälso- och sjukvården ska utveckla sitt narkotikarelaterade arbete, och
föreslår att medel avsätts under tre år, inom överenskommelsen om God
och nära vård och andra överenskommelser med Sveriges kommuner och
regioner (SKR). Även den finansiella kompensationen för regionernas
deltagande i samordnad verkställighetsplanering föreslås ges genom en
överenskommelse.

Här vill Region Stockholm uppmärksamma Socialdepartementet på att
villkoren för dessa överenskommelser ofta bestäms sent, under det år som
medlen ska användas, vilket skapar osäkra planeringsförutsättningar för
regionerna. Riktade statsbidrag, som det rör sig om, medför också ökade
administrativa kostnader för rekvirering och rapportering, i ett läge där en
större andel av resurserna behöver avsättas till kärnverksamheten.

Oavsett hur ett ekonomiskt incitament distribueras, ser Region Stockholm
att det kan behöva spridas ut på fler än de tre år som utredningen föreslår.
Detta för att inte skapa en orimlig arbetssituation för hälso- och
sjukvårdens medarbetare, givet utmaningarna med kompetensförsörjning.
Förutsättningarna för goda resultat stärks dessutom om hälso- och
sjukvården ges tid att anpassa sin organisation för uppdraget. Därutöver
bör incitamentet inte begränsas till primärvården. Som Region Stockholm
beskriver längre ned, är behandling inom den specialiserade beroende-
vården nödvändigt för många berörda individer. Flera av utredningens
förslag är också kopplade till utveckling inom den specialiserade vården.

Hög dödlighet vid skadligt bruk eller beroende av narkotika
Sverige har en hög narkotikadödlighet i jämförelse med andra länder i
Europa, även om det finns en viss osäkerhet i statistiken beroende på
skillnader i beräkningsmetodik. Personer med skadligt bruk och beroende
har ofta somatisk och psykiatrisk samsjuklighet, och det är inte alltid tydligt
vad som är den egentliga orsaken till dödsfallen. Region Stockholm ställer
                                                                                       4 (9)

                                                      TJÄNSTEUTLÅTANDE
                                                      2024-03-05                 RS 2024-0098



sig positiva till utredningens förslag för att förbättra dödsfallsstatistiken
och de fakta som publiceras kring den.

Förebyggande insatser
Utredningen lyfter behovet av samordnade förebyggande insatser i
kommunerna som riktar sig till barn och ungdomar, och föreslår åtgärder
för att långsiktigt stärka strukturen för insatserna. Region Stockholm anser
att det vore bra om en tydlig samverkansmodell för kommuner och regioner
tas fram, dock med möjlighet till lokala anpassningar.

Satsningar på föräldrastödsprogram har visat sig verkningsfulla i det
förebyggande arbetet. Region Stockholm stödjer förslaget att ge dessa
satsningar långsiktig finansiering och att komplettera med information om
hur föräldrar kan tala om narkotika med sina barn.

Hur individer införskaffar narkotika för eget bruk har förändrats, i dag
beställer många narkotikan via nätet och får den levererad med posten. Det
är därför bra att utredningen uppmärksammar behovet av att stödja
relevanta aktörer för att minska tillgången via postförsändelser. Region
Stockholm ser också ett behov av att möjliggöra snabbare uppdatering av
vilka substanser som ska klassas som narkotika, till exempel genom att
delegera till behörig myndighet att successivt göra sådana uppdateringar.

Utredningen föreslår att ett särskilt nationellt program riktat till barn och
ungdomar tas fram som komplement till ANDTS-strategin. Region
Stockholm instämmer i att det förebyggande arbetet riktat till barn och
ungdomar behöver stärkas, men ställer sig tveksamma till om det behövs
ytterligare ett nationellt program. Genom att ett av målen lyfts ut ur
ANDTS-strategin och ges ett eget program skapas också en risk för brister i
samordningen av de förebyggande insatserna. Region Stockholm bedömer
att det är mer angeläget att stödja arbetet på lokal och regional nivå utifrån
ANDTS-strategin i sin helhet.

Region Stockholm välkomnar förslagen om att Folkhälsomyndigheten ska
utveckla kunskapsstöd inom narkotikaprevention samt att ett nationellt
stöd för förvaltning av ANDTS-förebyggande insatser ska testas. Som
utredningen beskriver är styrning i form av kunskapsstöd och riktlinjer
mindre utvecklat inom det ANDTS-förebyggande arbetet. Region
Stockholm vill påpeka att detta gäller för förebyggande insatser generellt
och inte enbart inom ANDTS. Att kunskapsstöd och rekommendationer
avseende förebyggande insatser saknas på nationell nivå ger en ojämlik
tillgång till förebyggande insatser i landet. Region Stockholm vill även
                                                                                      5 (9)

                                                   TJÄNSTEUTLÅTANDE
                                                   2024-03-05                   RS 2024-0098



framhålla att det är av stor vikt att kunskapsstöd tas fram i samverkan med
kommuner och regioner, så att stödet blir användbart på regional och
kommunal nivå.

Utredningen uppmanar regioner och kommuner att möjliggöra forskning
och utveckling om metoder för att förebygga narkotikabruk hos barn och
unga. Region Stockholm vill påpeka att detta redan anges i 18 kap. 2 §
hälso- och sjukvårdslagen, och undrar vad förslaget tillför.

Vård- och stödinsatser vid skadligt bruk eller beroende
Utredningen föreslår att det inte införs en förstärkt vårdgaranti för
personer med skadligt bruk och beroende. Region Stockholm delar
bedömningen att det inte skulle vara en lösning på problemen. Anledningen
till att målgruppen inte får de insatser som de behöver är ofta inte långa
väntetider, utan snarare sådant som stigmatisering, höga trösklar för att få
ta del av insatser och bristande samordning.

Region Stockholm ser positivt på en tydligare statlig styrning i utvecklingen
av digital vård och en nationell stödlinje för målgruppen, i syfte att
åstadkomma ett mer jämlikt vårdutbud i landet.

Utredningen föreslår att Socialstyrelsen uppdras att utreda stöd till
individer med ADHD. Utredningen lämnar dock inga övertygande
argument för varför just denna riskfaktor ska lyftas fram före andra. En
alternativ formulering kan vara att personer med riskbruk eller skadligt
bruk ska erbjudas möjlighet till tidig utredning och behandling av eventuell
psykiatrisk samsjuklighet.

Utredningen föreslår att primärvårdens roll stärks vid skadligt bruk och
beroende av narkotika. Region Stockholm delar den uppfattningen när det
gäller tidig upptäckt och kortare interventioner, men anser att berörda
individer i de flesta fall behöver behandlas i specialiserad beroendevård.
Detta på grund av tillståndets komplexitet och svårighetsgrad, psykiatrisk
samsjuklighet och behov av tillgång till övervakad provtagning i samband
med viss läkemedelsbehandling. Om primärvården ska ges en utökad roll
vid behandling av skadligt bruk och beroende, fordras ett långsiktigt
regionalt arbete med att utveckla kunskap och en lämplig organisation
inom primärvården för ett sådant uppdrag. Primärvårdens roll kan av
naturliga skäl få större betydelse i glesbygd än i storstadsområden, varför
detta inte bör regleras nationellt.
                                                                                       6 (9)

                                                     TJÄNSTEUTLÅTANDE
                                                     2024-03-05                  RS 2024-0098



Region Stockholm har svårt att förstå varför utredningen låser fast sig vid
att just primärvården ska bedriva det uppsökande arbetet. Man kan också
tänka sig att det finns områden inom beroendevården eller psykiatrin som
skulle kunna ansvara för det. Oavsett vilket är det viktigt att arbetet sker i
samverkan med kommunerna. Region Stockholm bedriver hälso- och
sjukvård för hemlösa och kopplat till det bedrivs uppsökande verksamhet.

Utredningen betonar betydelsen av integrerade verksamheter för skadligt
bruk och beroende, här upprepar utredningen återigen det som Samsjuk-
lighetsutredningen har föreslagit. Samlokalisering, det vill säga fysisk
integrering, av verksamheter har prövats sedan 1980-talet med varierande
resultat. Region Stockholm menar att lagändringar och nationella riktlinjer
inte är lösningen, utan snarare gemensamt och långsiktigt finansierat
utvecklingsarbete nära verksamheten. Det nuvarande ramverket med
regionala och kommunala överenskommelser bör kompletteras – och kan
ibland ersättas – av gemensamma vårdprocesskartor där det framgår vilka
insatser som kan avropas, för och av vem, hur avvikelser ska hanteras och
hur kartan ska förvaltas. Processkartorna kan förses med indikatorer som
följs upp och används för öppna jämförelser. Detta tillämpas inom andra
vårdverksamheter och bidrar till jämlik vård.

Personer med skadligt bruk eller beroende av narkotika har, som
utredningen beskriver, en betydligt sämre somatisk hälsa än genomsnittet.
Region Stockholm delar bedömningen att sjukvården behöver öka sina
somatiska insatser för dessa individer, förebyggande såväl som
behandlande. Av särskild vikt är anpassade insatser för att minska
tobaksanvändningen. En svårighet är att målgruppen oftast inte söker sig
till det ordinarie sjukvårdssystemet. Regionerna behöver därför hitta
lösningar speciellt anpassade för målgruppen och där kan utveckling av
mobila lösningar spela en roll.

Läkemedelsassisterad behandling vid opioidberoende (LARO)
LARO är en viktig skadereducerande åtgärd för att minska dödligheten.
Region Stockholm delar utredningens bedömning om att det fortsatt
behövs en egen föreskrift för att bedriva LARO, liksom att tillgången till
LARO bör öka. Det är också lovvärt att utredningen föreslår fortsatt
utveckling av kunskapsunderlaget, och att regionerna föreslås ta fram ett
personcentrerat vårdförlopp inom det nationella programområdet psykisk
hälsa. Det bör kunna bidra till en mer jämlik vård.

Avseende förslaget att använda patientregistret för att följa upp
användningen av LARO, bedömer Region Stockholm att även befintliga
                                                                                       7 (9)

                                                     TJÄNSTEUTLÅTANDE
                                                     2024-03-05                  RS 2024-0098



kvalitetsregister kan användas i högre utsträckning. Region Stockholm
arbetar med så kallad direktöverföring av data från journalsystemet till
kvalitetsregistret Bättre beroendevård, som är på väg att bli ett kraftfullt
verktyg för verksamhetsutveckling. Strukturerad uppföljning med hjälp av
kvalitetsregister borde vara en självklarhet mer generellt – inte bara i
samband med LARO utan för specialiserad beroendevård i allmänhet.

Utredningen föreslår införande av egenanmälan samt avskaffande av
patient- och egenavgifter för att öka tillgängligheten till LARO. Om det
genomförs efter vidare konsekvensbedömning, behöver en väl fungerande
modell för egenanmälan utvecklas.

Kriminalvården
Utredningen föreslår att regioner och kommuner ska åläggas att delta i
samordnad verkställighetsplanering med Kriminalvården, och att
deltagandet ska finansieras genom en överenskommelse med SKR. Här vill
Region Stockholm påminna om att en förutsägbar och administrativt
effektiv ersättningsmodell behöver utformas. Samordnad
verkställighetsplanering avseende tvångsplacerade barn och ungdomar bör
även genomföras i samarbete med Statens Institutionsstyrelse.

Skadereducerande insatser
Region Stockholm delar utredningens uppfattning om narkotikapolitikens
olika dimensioner. För att åstadkomma en framgångsrik narkotikapolitik
krävs balans och samordning mellan förebyggande insatser, straffrättsliga
åtgärder och de åtgärder som kan minska skador och för tidigt död. Vare sig
de förebyggande insatserna eller åtgärderna för att minska dödligheten har
visat sig effektiva nog, och flera skadereducerande åtgärder har inte kunnat
utvecklas på grund av nuvarande lagstiftning.

Utredningens förslag är att ändra målet för narkotikapolitiken från Ett
samhälle fritt från narkotika till Ett samhälle med minskade skador av
narkotika. Det kan ha fördelar genom att det föreslagna målet kan upplevas
som mer realistiskt och balanserat. Att tydligare definiera begreppet
skadereducering är också välkommet. Denna förskjutning kan anas också i
många av utredningens övriga förslag, och Region Stockholm ser positivt på
att de ges en större vikt i det övergripande arbetet med narkotikafrågor.

Region Stockholm ser positivt på att de nationella riktlinjerna för vård och
stöd vid missbruk och beroende kompletteras med skadereducerande
insatser. Det ger en tydlig signal och bidrar till att skadereducering blir en
integrerad del av det vårdutbud som ska erbjudas. Det är också klokt att
utvidga riktlinjerna till att omfatta fler än kommuner och regioner.
                                                                                       8 (9)

                                                     TJÄNSTEUTLÅTANDE
                                                     2024-03-05                  RS 2024-0098




Att utvidga lågtröskelbegreppet till att omfatta hela vårdkedjan för
målgruppen bedömer Region Stockholm som positivt och viktigt; till
exempel bör krav på drogfrihet för att kunna delta i behandlingsprogram
ses över. Stigmat för att ha en beroendesjukdom är fortfarande starkt och
trösklarna höga för att få tillgång till behandling och boende, vilket innebär
att många aldrig får adekvat vård eller stöd.

Sprututbyten och tillgång till sterila sprutor och kanyler
Utredningen föreslår att lagstiftningen ändras så att det inte längre ska vara
förbjudet att sälja sprutor och kanyler på apotek. Region Stockholm menar
att en lagändring bara bör göras om det finns tydligt vetenskapligt stöd för
att detta ger en positiv effekt för missbrukare som grupp och inte medför
nya risker, till exempel lägre tröskel för att börja med intravenöst missbruk.
Den nuvarande sprututbytesverksamheten erbjuder kontakt för brukare
som redan har ett etablerat missbruk. Det vore olyckligt om en lagändring
bidrar till att brukare avstår från sprututbyten, och därmed inte får den
information eller den möjlighet till stöd som sprututbyte medför.

Naloxon/opiodantagonister
Region Stockholm stödjer utredningens förslag gällande naloxon och menar
att de bör prioriteras. Det inkluderar förslaget om en särskild lagstiftning
som tydliggör vilka verksamheter utanför hälso- och sjukvården som får
tillhandahålla läkemedlet. Region Stockholm bedömer att naloxon bör
kunna delas ut av så många verksamheter och yrkesgrupper som möjligt
som kan möta människor i en överdossituation. Det är vidare positivt att
utredningen inte föreslår någon tillståndsplikt, vilket skulle kunna leda till
att till exempel ideella verksamheter väljer att avstå.

Anhörigas situation
Region Stockholm delar utredningens bedömning om att det behöver
tydliggöras vilket ansvar som socialtjänsten respektive hälso- och
sjukvården har för anhörigstöd till målgruppen. Det behöver också
tydliggöras hur samarbetet med ideella patient- och brukarorganisationer
kan stärkas i detta avseende, utan att dessa ges ett orimligt stort ansvar för
till exempel stöd och utbildning.

Förslagen gällande anhöriga behöver samordnas med de överväganden som
görs i arbetet med en ny socialtjänstlag. Slutligen ser Region Stockholm det
som märkligt att anhörigas situation inte var en del av den nationella
anhörigstrategin från början, och att det är positivt att utredningen föreslår
att området ska inkluderas.
                                                                                      9 (9)

                                                   TJÄNSTEUTLÅTANDE
                                                   2024-03-05                   RS 2024-0098



Ekonomiska konsekvenser
Utredningen bedömer att flera av dess förslag riktade mot regionerna
endast innebär förtydliganden av regionernas uppgifter. Utredningen
föreslår dock att regionerna ska kompenseras för skyldigheten att medverka
vid samordnad verkställighetsplanering som initieras av Kriminalvården.
Utredningen föreslår också att medel avsätts till regionerna under tre år
som incitament för att utveckla det narkotikarelaterade arbetet, och att
detta ska göras genom befintliga och nya överenskommelser med SKR.

Totalt föreslår utredningen att 326,5 miljoner kronor avsätts till regionerna
per år under tre år, därefter 62,5 miljoner kronor år fyra och 26 miljoner
kronor från och med år fem. Om medlen fördelas mellan regionerna utifrån
befolkningsandel, kan Region Stockholm av detta förväntas kunna få som
mest 75 miljoner kronor per år under de första tre åren, 14 miljoner kronor
det fjärde året och därefter sex miljoner kronor per år.


Emma Lennartsson
Regiondirektör
                                         Mikael Ohrling
                                         Sjukvårdsdirektör

Beslutsunderlag
   1. Sammanfattning - Vi kan bättre! Kunskapsbaserad narkotikapolitik
      med liv och hälsa i fokus (SOU 2023:62)

Beslutsexpediering
   1. Hälso- och sjukvårdsnämnden
   2. Primärvårdsnämnden
   3. Stockholms läns sjukvårdsområde


Godkänd av Emma Lennartsson, 2024-03-05
                                                                                      1 (2)

Regionrådsberedningen                             SKRIVELSE                     RS 2024-0098
                                                  2024-03-28



                                                  Regionstyrelsen


Yttrande över betänkandet Vi kan bättre!
Kunskapsbaserad narkotikapolitik med liv och hälsa i
fokus (SOU 2023:62)

Föredragande regionråd: Talla Alkurdi

Ärendebeskrivning
Socialdepartementet har remitterat betänkandet Vi kan bättre!
Kunskapsbaserad narkotikapolitik med liv och hälsa i fokus (SOU 2023:62),
till Region Stockholm för yttrande.

Förslag till beslut
Regionrådsberedningen föreslår att regionstyrelsen beslutar följande.

    Regiondirektörens tjänsteutlåtande utgör Region Stockholms yttrande
    till Socialdepartementet över betänkandet Vi kan bättre!
    Kunskapsbaserad narkotikapolitik med liv och hälsa i fokus (SOU
    2023:62).

Regionrådsberedningens motivering
Regionrådsberedningen står bakom förvaltningens yttrande, och betonar
vikten av att samordning mellan region och kommuner kring
beroendevården utvecklas på ett sätt som inte fragmentiserar arbetet kring
patienterna utan tvärtom bidrar till ett förstärkt omhändertagande genom
en tydlig samverkansmodell. Regionrådsberedningen vill vidare särskilt
betona det värdefulla förebyggande arbetet och då bland annat satsningar
på föräldrastödsprogram, vilka har visat sig verkningsfulla för att förebygga
beroendeproblematik.

Region Stockholm har i linje med slutsatserna i samsjuklighetsutredningen
påbörjat arbetet med att strukturera den psykiatriska specialistvården på ett
sätt som möjliggör ett förbättrat omhändertagande av personer med
samsjuklighet, vilket är vanligt förekommande bland personer med
beroendeproblematik. Det här betänkandets förslag om att förstärka
grundutbildningar för psykologer, läkare och andra yrkesgrupper med
kunskap om behandlande och skadereducerande arbete med personer med
beroende och samsjuklighet ligger i linje med det arbetet.
Regionrådsberedningens bedömning är att det på sikt kan bidra till ett
starkare och mer personcentrerat omhändertagande i linje med det
nuvarande arbetet med att utveckla beroendevården i Region Stockholm.
                                                                                2 (2)

                                              SKRIVELSE                  RS 2024-0098
                                              2024-03-28




Mot den bakgrunden är det också angeläget att regeringen snarast går
vidare med samsjuklighetsutredningens betänkande. Det skulle avsevärt
kunna förbättra vården och samhällets stöd för personer med beroende.

Beslutsunderlag
   1. Regiondirektörens tjänsteutlåtande
   2. Sammanfattning - Vi kan bättre! Kunskapsbaserad narkotikapolitik
      med liv och hälsa i fokus (SOU 2023:62)


Aida Hadžialić                        Talla Alkurdi
