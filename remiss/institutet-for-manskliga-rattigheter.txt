                                                     Datum                          Diarienummer                         Sida
                                                     2024-04-22                     3.2.1-47/2024                       1 (10)




                                                                    Socialdepartementet




             Remissvar till
             Narkotikautredningen – Vi kan
             bättre! Kunskapsbaserad
             narkotikapolitik med liv och hälsa i
             fokus (SOU 2023:62)
             S2024/00085
             Institutet för mänskliga rättigheter (institutet) yttrar sig över betänkandet Vi kan
             bättre! Kunskapsbaserad narkotikapolitik med liv och hälsa i fokus (SOU
             2023:62). Yttrandet sker inom ramen för institutets uppgift att främja
             säkerställandet av de mänskliga rättigheterna i Sverige, med utgångspunkt i våra
             grundlagar och för Sverige folkrättsligt bindande förpliktelser inom området
             mänskliga rättigheter. Institutet har även en särskild roll som oberoende nationell
             mekanism enligt artikel 33.2 i FN:s konvention om rättigheter för personer med
             funktionsnedsättning (funktionsrättskonventionen).


             Sammanfattning
                  •   Institutet lyfter, på en övergripande nivå, betydelsen av mänskliga
                      rättigheter på området narkotika och narkotikabekämpning.

                  •   Institutet ställer sig positivt till utredningens ansats att det
                      narkotikaförebyggande arbetet ska bedrivas med ett stärkt fokus på
                      skadereducering.

                  •   Institutet tillstyrker utredningens förslag om en översyn av
                      narkotikastrafflagen och påföljderna vid narkotikabrott.

                  •   Institutet framhåller därtill behovet av en bredare översyn som
                      inkluderar en analys av de sammantagna rättighetskonsekvenserna av




Institutet för mänskliga rättigheter | Adress: Box 2125, 220 02 Lund | Besök: Mobilvägen 10, 223 62 Lund
Webbplats: mrinstitutet.se | Växel: 046 – 287 39 00 | e-post: registrator@mrinstitutet.se | Organisationsnummer: 202100-7022
                                                                                                Sida 2 (10)




        olika åtgärder för att bekämpa narkotikaanvändning och
        narkotikarelaterad brottslighet.

    •   Institutet belyser vissa aspekter som är viktiga i bedömningen av
        konsekvenserna för barns rättigheter.


Om narkotika och mänskliga rättigheter
Frågan om skadligt bruk och beroende av narkotika och hur stater agerar eller
bör agera på området aktualiserar flera mänskliga rättigheter. Med utgångspunkt i
Sveriges internationella åtaganden ställs krav på Sverige att beakta rättigheterna i
alla led, i allt från motverkande av narkotikaanvändning och tillgängliggörande av
vård och behandling, till säkerställande av trygga levnadsomständigheter för
drabbade och deras anhöriga och i åtgärderna för att bekämpa spridning och
handel.

Respekten för alla människors inneboende och lika värde är grundläggande för
en människorättsbaserad narkotikapolitik. Lagstiftning, andra styrande dokument
och praktik på området får inte underminera eller kränka värdigheten hos någon
människa eller grupp av personer. 1 Mänskliga rättigheter som kommer till uttryck
i grundlag och i internationella konventioner, och som aktualiseras på området är
bland annat:

 − Rätten till liv och rätten till bästa möjliga fysiska och psykiska hälsa: Narkotika är ett
   allvarligt hot mot människors liv och hälsa. De mänskliga rättigheterna
   ställer krav på staten att vidta åtgärder för att minimera skador och främja
   människors överlevnad och välbefinnande. Människor som använder
   narkotika har rätt till tillgång till hälso- och sjukvård, inklusive behandling
   för beroende och preventivåtgärder för att minska skador. Rätten till liv och
   bästa möjliga hälsa medför även krav på staten att vidta åtgärder för att




1 Människovärdesprincipen kommer bland annat till uttryck i artikel 1 och 2 FN:s

allmänna förklaring om de mänskliga rättigheterna.
                                                                                           Sida 3 (10)




    motverka våld till följd av narkotikaanvändning eller olaglig
    narkotikahandel. 2

 − Rätten till frihet från diskriminering: Alla människor har rätt att behandlas jämlikt
   och rättvist och att inte bli diskriminerade. Människor som använder
   narkotika får inte diskrimineras på grund av sin användning och har rätt till
   såväl likabehandling som skydd mot stigma. Åtgärder för att motverka
   narkotikaanvändning eller bekämpa handel med narkotika får inte
   diskriminera personer eller grupper av personer. Exempelvis får polisen inte
   bedriva sitt arbete mot narkotikabrott utifrån etnisk profilering. Negativa
   konsekvenser och risker för diskriminering som kan drabba vissa grupper av
   personer särskilt måste motverkas, inklusive diskriminering på grund av
   exempelvis etnisk tillhörighet. 3

 − Rätten till tillfredsställande levnadsstandard och social trygghet: Människor som
   använder eller är beroende av narkotika har samma rätt som andra till social
   trygghet och en tillfredsställande levnadsstandard, inklusive en rätt till
   lämplig bostad. De mänskliga rättigheterna medför bland annat krav på
   staten att vidta åtgärder till skydd mot hemlöshet och utestängning från
   bostadsmarknaden, exempelvis på grund av narkotikaanvändning. 4




2 Se bland annat artikel 3 FN:s allmänna förklaring om de mänskliga rättigheterna,

artikel 2 Europeiska konventionen om skydd för de mänskliga rättigheterna, artikel 6
FN:s konvention om medborgerliga och politiska rättigheter, artikel 12 FN:s konvention
om ekonomiska, sociala och kulturella rättigheter, och 1 kap. 2 § regeringsformen.
3 Se bland annat artikel 2 i FN:s allmänna förklaring om de mänskliga rättigheterna,

artikel 1 och 14 i Europeiska konventionen om de mänskliga rättigheterna och
grundläggande friheterna, artikel 26 i FN:s konvention om medborgerliga och politiska
rättigheter, artikel 2 i FN:s konvention om ekonomiska, sociala och kulturella
rättigheter, artikel 2 och 5 i FN:s konvention om avskaffandet av alla former av
rasdiskriminering, samt 1 kap. 2 § och 2 kap. 12-13 §§ regeringsformen.
4 Se bland annat artikel 25 i FN:s allmänna förklaring om de mänskliga rättigheterna,

artikel 9 och 11 i FN:s konvention om ekonomiska, sociala och kulturella rättigheter,
och 1 kap. 2 § regeringsformen.
                                                                                                     Sida 4 (10)




 − Rätten till privat- och familjeliv: Alla människor har rätt till privat- och familjeliv,
   vilket inkluderar skydd mot olaglig eller oproportionerlig övervakning eller
   intrång i privatlivet baserat på narkotikaanvändning. 5

 − Rätten till frihet från tortyr eller omänsklig eller förnedrande behandling eller bestraffning:
   Tortyr och annan grym, omänsklig eller förnedrande behandling eller
   bestraffning är alltid oförenligt med de mänskliga rättigheterna. Detta
   inkluderar under arrestering, förhör och frihetsberövande av personer som
   påstås ha begått narkotikarelaterade brott eller på annat sätt är inblandade
   under en sådan utredning. 6

 − Rätten till frihet, personlig säkerhet och rättvisa rättsliga förfaranden: Ingen får
   utsättas för godtyckligt gripande eller frihetsberövande. Alla har rätt till en
   rättvis rättegång och rättssäkerhet. Den som berövats sin frihet ska
   behandlas humant och med aktning för människans inneboende värde.
   Kriminalvårdssystemet ska innefatta behandling av intagna och dess
   huvudsakliga syfte ska vara deras bättring och återanpassning i samhället.
   Unga lagöverträdare som dömts för brott ska ges en behandling som är
   anpassad efter deras ålder och rättsliga ställning. 7

 − Barnets rättigheter: Barn har rätt till skydd mot olaglig användning av narkotika
   och utnyttjande i narkotikahandeln. De har också rätt till skydd mot alla
   former av våld och övergrepp. Barn har rätt till bästa möjliga hälsa och
   tillgång till hälso- och sjukvård och rehabilitering, inklusive när det handlar
   om bruk av narkotika. Barn har rätt att höras i ärenden som rör dem och
   hänsyn ska tas till barnets bästa såväl i det enskilda fallet som i all

5 Se bland annat artikel 12 i FN:s allmänna förklaring om de mänskliga rättigheterna,

artikel 8 i Europeiska konventionen om skydd för de mänskliga rättigheterna och
grundläggande friheterna, artikel 17 i FN:s konvention om medborgerliga och politiska
rättigheter, och 2 kap. 6 § regeringsformen.
6 Artikel 7 i FN:s konvention om medborgerliga och politiska rättigheter, 2 kap. 5 §

regeringsformen.
7 Se bland annat artikel 3,8, 9 och 10 i FN:s allmänna förklaring om de mänskliga

rättigheterna, artikel 5 och 6 i Europeiska konventionen om skydd för de mänskliga
rättigheterna och grundläggande friheterna, artikel 9, 10 och 14 i FN:s konvention om
medborgerliga och politiska rättigheter, samt 2 kap. 8, 9, 11 och 20-21 §§
regeringsformen.
                                                                                              Sida 5 (10)




    lagstiftning, riktlinjer och praxis som berör barn. Barn har också rätt till
    utbildning samt till korrekt och objektiv information om droger. 8

 − Rättigheter för personer med funktionsnedsättning: Personer med
   funktionsnedsättning har rätt att åtnjuta bästa möjliga hälsa och utan
   diskriminering på grund av funktionsnedsättning. Vård och behandling
   måste vara tillgänglig för personer med funktionsnedsättning på jämlika
   villkor som för andra. Personer med funktionsnedsättning har vidare rätt till
   tillgång till rättssystemet på jämlika villkor som andra. Staten har bland annat
   en skyldighet att erbjuda processuella och åldersrelaterade anpassningar samt
   främja ändamålsenlig utbildning hos dem som arbetar inom rättsväsendet,
   inklusive polis och personal inom kriminalvården. 9

 − Rätten till tillgång till effektiva rättsmedel: Var och en vars rättigheter och friheter
   kränkts ska ha tillgång till ett effektivt rättsmedel. 10

Narkotikapolitiken måste sträva efter att respektera och skydda mänskliga
rättigheter. Listan ovan är dock inte uttömmande, varken vad gäller de rättigheter
som aktualiseras eller de internationella åtaganden som gäller. Vidare måste de
narkotikapolitiska åtgärder som sätts in vara nödvändiga för att uppnå uppställda
syften. Åtgärder som medför inskränkningar i enskildas mänskliga rättigheter,
som exempelvis rätten till privatliv, måste vara proportionerliga. Det finns ingen
människorättslig plikt att avkriminalisera mindre mängder illegala droger för eget
bruk. FN:s kommitté för ekonomiska, sociala och kulturella rättigheter har dock
rekommenderat Sverige och andra konventionsstater att avkriminalisera




8 Artikel 3, 12, 13, 17, 19, 24, 28 och 33 i FN:s konvention om barnets rättigheter.

Angående statens skyldighet att skydda barn från bruk av narkotika, se även FN:s
kommitté för barnets rättigheter, ”Allmän kommentar nr 20 (2016) om genomförandet
av barnets rättigheter under ungdomsåren”, punkt 64. Se även SOU 2020:63 s. 1273–
1282.
9 Se bland annat artikel 9, 13 och 24 FN:s konvention om rättigheter för personer med

funktionsnedsättning.
10 Artikel 3 FN:s konvention om medborgerliga och politiska rättigheter.
                                                                                           Sida 6 (10)




personlig användning av illegala droger. 11 Staterna förhåller sig på olika sätt i
frågan om kriminalisering.

Insatser bör utformas enligt olika gruppers särskilda behov. Detta gäller i
synnerhet barn och unga liksom personer med funktionsnedsättning, vars
rättigheter berörts ovan. Kvinnor och transpersoner i missbruk löper också hög
risk för utsatthet. Bland annat utsätts dessa grupper för mer våld än män i
missbruk. 12 Statens skyldighet att skydda dessa grupper mot utsatthet för våld
framgår av exempelvis FN:s konvention om barnets rättigheter, FN:s konvention
om rättigheterna för personer med funktionsnedsättning och Europarådets
konvention om förebyggande och bekämpning av våld mot kvinnor och av våld i
hemmet.


Institutets synpunkter på utredningens
förslag och bedömningar
21.1 och 22.2 Om skadereducering som
utgångspunkt och om förslaget till översyn av
lagstiftningen
Inledningsvis vill institutet framhålla att vi ser positivt på att utredningen
tillämpar ett människorättsbaserat synsätt och att rättighetsperspektivet är
närvarande i utredningens bedömningar och förslag.



11 FN:s kommitté för ekonomiska, sociala och kulturella rättigheter List of issues prior

to submission of the seventh periodic report of Sweden, E/C.12/SWE/QPR/7, punkt
22.; FN:s kommitté för ekonomiska, sociala och kulturella rättigheter, ”Concluding
observations on the seventh periodic report of Sweden”, E/C.12/SWE/CO/7, punkt
34-35.
12 Beijer, U. m.fl (2015), “Facets of Male Violence Against Women with Substance

Abuse Problems: Women With a Residence and Homeless Women”; Länsstyrelsen
Västmanland (2021), “Vem ser oss? En studie om kvinnor i missbruk och deras
upplevelser av våld i nära relation”; Pompidou group, Council of Europe (2021),
“Human rights in drug policy: A self-assessment tool”.
                                                                                       Sida 7 (10)




Institutet ställer sig positivt till att skadereducering ska utgöra utgångspunkt för
åtgärder på området, samt till utredningens förslag att en definition av
skadereducering ska fastslås som inte ställer krav på drogfrihet.

Vidare tillstyrker institutet förslaget om att regeringen ska initiera en översyn av
narkotikastrafflagen och påföljderna vid narkotikabrott, för att bland annat
utreda hur lagen påverkar de medicinska och sociala skadeverkningarna och om
personer med skadligt bruk eller beroende erbjuds vård- och omsorgsinsatser i
tillräcklig omfattning. Institutet vill dock tillägga att översynen även måste
inkludera en analys av regelverket, dess effekter och dess konsekvenser ur ett
rättighetsperspektiv.

Institutet delar utredningens bedömning att skadereducering är en logisk del av
en evidensbaserad och människorättsbaserad narkotikapolitik. 13 Institutet vill
framhålla att skadereduktionsstrategier betonar individens rätt till vård, hälsa och
värdighet. En skadereducerande ansats kan bidra till att personer som använder
narkotika inte stigmatiseras och diskrimineras och att de får stärkt tillgång till
nödvändiga resurser för att skydda sin hälsa och sitt välbefinnande. På detta sätt
kan en skadereducerande ansats i narkotikapolitiken bidra till att säkerställa
individers och gruppers åtnjutande av sina mänskliga rättigheter. Bland annat har
FN:s kommitté för ekonomiska, sociala och kulturella rättigheter i mars 2024
uttryckt oro för Sveriges bristande insatser för skadereducering samt
rekommenderat Sverige att vidta åtgärder. Kommittén är oroad över rapporter
som tyder på begränsad tillgång till skadereducerande insatser som bidrar till
höga dödstal till följd av överdosering, samt höga överföringshastigheter för hiv
och hepatit-C. Institutet anser att det finns behov av stärkta insatser för att
motverka skador av narkotika och att genomföra det förslag som utredningen
lämnat om att initiera en översyn av narkotikastrafflagen och påföljderna vid
narkotikabrott för att bland annat utreda hur lagen påverkar de medicinska och
sociala skadeverkningarna av narkotikaanvändning. En sådan översyn måste även
inkludera en analys av regelverket, dess effekter och dess konsekvenser ur ett
rättighetsperspektiv.



13   SOU 2023:65 s. 649 ff.
                                                                                            Sida 8 (10)




Institutet framhåller därtill behovet av en bredare översyn som inkluderar en
analys av de sammantagna rättighetskonsekvenserna av olika åtgärder som
genomförs, bereds och planeras för att bekämpa narkotikaanvändning och
narkotikarelaterad brottslighet. För en rättighetsbaserad narkotikapolitik krävs att
negativa konsekvenser och risker för diskriminering som särskilt kan drabba
vissa grupper av personer motverkas.

Institutet vill understryka att en analys av rättighetskonsekvenser bör genomföras
med involvering av berörda grupper.

28.2.4 Konsekvenser för barnets rättigheter
Slutsatsen av utredningens barnkonsekvensanalys är att förslagen bedöms ha
huvudsakligen positiva konsekvenser för barn. I analysen berörs också
konsekvenser för barnets rättigheter, främst gällande barnkonventionens artikel
33, som lyder:

 ”Konventionsstaterna ska vidta alla lämpliga åtgärder, inklusive lagstiftningsåtgärder,
administrativa, sociala och utbildningsmässiga åtgärder, för att skydda barn från olaglig
 användning av narkotika och psykotropa ämnen såsom dessa definieras i tillämpliga
     internationella fördrag och för att förhindra att barn utnyttjas i den olagliga
                 framställningen av och handeln med sådana ämnen.”

Det är mycket positivt att utredningen bedömer konsekvenserna för barnets
rättigheter. Institutet ser dock behov av att göra några förtydliganden kring
tolkningen och tillämpningen av barnkonventionen, och i synnerhet artikel 33.
Detta är viktigt för såväl bedömningen av konsekvenserna av utredningens
förslag för barnets rättigheter, som i tillämpningen av ett barnrättsperspektiv i
utformningen och genomförandet av de förslag som riktas till barn och unga.

 − Barnkonventionen ska ses som en integrerad helhet. Mänskliga rättigheter
   är ömsesidigt beroende och odelbara. Artikel 33 kan därför bara tolkas i
   ljuset av andra bestämmelser i barnkonventionen. Det finns fyra så kallade
   grundläggande principer i barnkonventionen: barnets rätt till icke-
   diskriminering (artikel 2), barnets bästa (artikel 3), barnets rätt till liv,
   överlevnad och utveckling (artikel 6) samt barnets rätt att uttrycka sina
                                                                                        Sida 9 (10)




       åsikter och bli hörd (artikel 12). Enligt FN:s kommitté för barnets
       rättigheter ska dessa principer, utöver att ha självständiga betydelser, vara
       vägledande vid tolkningen och tillämpningen av andra bestämmelser i
       konventionen. Utöver de fyra grundprinciperna är “den fortlöpande
       utvecklingen av barnets förmåga” (artikel 5) särskilt central. Artikel 33 är
       också tydligt kopplad till rättigheter som rör såväl hälsa, information,
       utbildning, föräldrar, fritid, skälig levnadsstandard och social trygghet, som
       skydd mot försumlig behandling, våld, tortyr och ekonomisk exploatering.
       Vidare har artikel 33 kopplingar till rättigheter i straffprocess och
       kriminalvård. 14

 − Artikel 33 berör både barnets rätt att skyddas från olaglig användning av
   narkotika och barnets rätt till skydd från att utnyttjas i olaglig framställning
   av och handel med narkotika. I båda dessa delar har staten skyldigheter att
   sätta in lämpliga åtgärder som såväl förhindrar och förebygger som
   avhjälper och rehabiliterar. 15

 − FN:s kommitté för barnets rättigheter har år 2023 bland annat
   rekommenderat Sverige att skärpa insatserna för att förhindra och hantera
   förekomsten av drog-, alkoholanvändning bland ungdomar, särskilt på
   skolor, och säkerställa en tidig identifiering och lämplig remittering av
   ungdomar i behov av behandling. 16

Mot denna bakgrund vill institutet framhålla vikten av att staten arbetar både för
att motverka att barn exponeras för narkotika och narkotikahandel och för att
hjälpa barn som redan befinner sig i missbruk och/eller narkotikahandel.
Institutet vill även särskilt påminna om vikten av att låta barn göra sina röster
hörda vid åtgärder som berör dem.



14   Se även SOU 2020:63, s.1273–1282.
15 Tobin, John, The UN Convention on the Rights of the Child, Oxford: Oxford

university Press, 2019, s.1282.
16 FN:s kommitté för barnets rättigheter, ”Sammanfattande slutsatser och

rekommendationer om Sveriges kombinerade sjätte och sjunde periodiska rapport”,
2023, CRC/C/SWE/CO/6-7, punkt 34(b).
                                                                                    Sida 10 (10)




Ärendets handläggning
Detta remissvar har beslutats av direktören Fredrik Malmberg och föredragits av
utredaren Katarina Leffler. I den slutliga beredningen har även ställföreträdande
direktör Charlotte Palmstierna, enhetschefen Karin Schulz och utredaren
Johanna von Bahr deltagit.



Fredrik Malmberg

Direktör
