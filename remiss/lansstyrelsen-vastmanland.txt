                                                                     Remiss                                          1 (5)
                                                                     Datum                           Diarienummer
                                                                     2024-04-12                      706–487–2024




                                                                     Socialdepartementet
                                                                     s.remissvar@regeringskansliet.se




                  Remissvar (SOU 2023:62)
                  Narkotikautredningen Vi kan bättre! Kunskapsbaserad
                  narkotikapolitik med liv och hälsa i fokus

                  S2024/00085.


                  Sammanfattning
                  Länsstyrelsen Västmanland anser att utredningen har fångat behov och
                  förutsättningar för ett narkotikaförebyggande arbete och att kommunerna
                  har fortsatt behov av kunskapsstöd.

                  Länsstyrelsen instämmer till stora delar i förslaget att stärka
                  förutsättningarna för narkotikaförebyggande arbete och ser positivt på att
                  länsstyrelserna fortsatt har en samordnande och stödjande roll inom hela
                  ANDTS området varav flera har koppling till det narkotikaförebyggande
                  arbetet.

                  Kommunernas behov av både kunskapsstöd och stöd i planering,
                  genomförande och uppföljning av det narkotikapreventiva arbetet
                  motiverar Länsstyrelsen att ge adekvat stöd.

                  Länsstyrelsen Västmanland anser att ett mer visionärt mål med en
                  nollambition är en fortsatt viktig politisk viljeinriktning.

                  Kommentarerna gäller särskilt de förebyggande delarna som direkt eller
                  indirekt berör Länsstyrelsen. De förslag som inte kommenteras i
                  remissvaret har Länsstyrelsen Västmanland inga synpunkter på.




Postadress:   721 86 Västerås   Telefon: 010-224 90 00   E-post: vastmanland@lansstyrelsen.se   Webb: lansstyrelsen.se/vastmanland
                                       www.lansstyrelsen.se/vastmanland/personuppgifter
Länsstyrelsen                                         Remiss                                  2 (5)
Västmanlands län
                                                      2024-04-12                   706–487–2024


             Kapitel 14 - Förslag för att stärka förutsättningarna för
             narkotikaförebyggande arbete
             14.1 En god grund för narkotikaförebyggande arbete
             Mycket av det förebyggande arbetet som bedrivs idag utmärks av
             tidsbegränsade projekt och tillfälliga åtgärder vilket rimmar illa med vad
             forskningen på folkhälsoområdet påvisar. Där förordas långsiktiga
             insatser och metoder för tidig upptäckt. Det anses mest humant för den
             enskilde och inte minst mest ekonomiskt lönsamt för samhället.

             Länsstyrelsen har i uppdrag att stödja genomförandet av den nationella
             ANDTS-politiken men har också en viktig roll i att bidra till utjämnande
             av strukturella skillnader i det förebyggande arbetet mellan kommuner. I
             Västmanland, med många små kommuner, kan det vara svårt att nå ut
             med kunskapshöjande insatser där ingen mottagare finns. Det råder en
             obalans mellan kommuners kapacitet att arbeta långsiktigt med
             preventionsarbete, uppföljning och utvärdering vilket ställer krav på
             länsstyrelserna att anpassa stödet utifrån lokala förutsättningar och
             behov.

             Länsstyrelsen ser gärna att metoder för tidiga förebyggande insatser
             utvecklas innan normbrytande beteende blommar ut i förskolan/skolan.

             14.2 Kommunerna bör i ökad grad samordna det förebyggande
             arbetet mellan olika sektorer
             Utredaren betonar vikten av att kommunerna skapar en struktur för det
             preventiva arbetet då bristen på normering inom det förebyggande
             området skapar otydlighet hos lokala och regionala utförare vilket
             Länsstyrelsen ställer sig bakom. Om det finns befintliga strukturer är det
             dock viktigt att utveckla dessa i stället för att skapa nya och kortsiktiga
             projektlösningar. De stuprörsystem utan strukturer för samverkan, som
             är vanliga, kan kosta mer i form av parallella processer och
             dubbelarbete.

             Länsstyrelsen är positiv till att kommunerna, i och med det lagstadgade
             ansvaret om brottsförebyggande arbete, ska samordna sina insatser och
             koppla samman brottsförebyggande med narkotikaförebyggande arbete.
             Eftersom det brottsförebyggande arbetet i kommunerna är under
             uppbyggnad finns en risk att det organiseras i stuprör utan strukturer för
             samverkan. Det är viktigt att den kunskap och struktur som byggts upp
             under många år inom narkotika- och ANDTS-förebyggande arbete
             integreras i arbetet.

             Positivt är också att utredaren lyfter fram behovet av bindande regler för
             samverkan mellan skola och hälso- och sjukvård samt att socialtjänsten
             får en starkare skrivning för tidiga och förebyggande insatser. En sådan
             samverkan borgar för en stabil struktur inom preventivt arbete.

             Länsstyrelsen betonar nödvändigheten av att samarbeta mer inom
             preventionsområdena. Samma skyddsfaktorer gäller inom ANDTS,
Länsstyrelsen                                        Remiss                                  3 (5)
Västmanlands län
                                                     2024-04-12                   706–487–2024


             brotts- och våldsförebyggande arbete och målgrupperna kan vara
             desamma.

             14.3 Folkhälsomyndigheten ska få i uppdrag att ta fram
             kunskapsstöd i syfte att höja kvaliteten i förebyggande arbete
             Att folkhälsomyndigheten föreslås få uppdrag att ta fram kunskapsstöd
             med syfte att kvalitetshöja preventivt arbete på regional nivå i
             samverkan med andra aktörer, framför allt jämställdhetsmyndigheten, är
             viktigt. Länsstyrelsen kan med fördel ha en roll i att tillgängliggöra
             kunskapsstödet baserat på de olika målgruppernas behov.

             14.5.1 Föräldrastöd bör göras tillgängligt för fler föräldrar
             Länsstyrelsen Västmanland kan bekräfta och förstärka bedömningen av
             att föräldrastöd bör göras tillgängligt för fler föräldrar och satsas på
             långsiktigt. En annan viktig prioritering är jämlikt föräldraskapsstöd som
             inkluderar de föräldrar som är svåra att nå och föräldrar med utländsk
             bakgrund. Om föräldraskapsstöd kan göras obligatoriskt inför start i
             förskola, skola samt start i mellan- och högstadiet kanske jämlikt
             föräldraskapsstöd kan uppnås.

             14.5.4 Folkhälsomyndigheten bör få i uppdrag att följa upp arbetet
             mot narkotikaanvändningen inom nöjesmiljöer
             Länsstyrelsen instämmer till förslaget och vill lyfta att arbetet bör ske
             systematiskt och över tid. Det behövs lokalt anpassade sätt att arbeta
             med krogen som arena. Det är också viktigt att även inkludera andra
             nöjesmiljöer så som festivaler, studentnationer och kårverksamheter. Då
             kan metoderna behöva anpassas och bättre följas upp. Det är viktigt att
             koppla metoden Krogar mot knark till andra närliggande metoder som
             Ansvarsfull alkoholservering och den lokala tillsynen av
             alkoholutskänkning.


             Kapitel 15 - Ett särskilt program för att förebygga
             narkotikaanvändning hos barn och unga
             15.1 Regeringen ska anta ett särskilt program för att förebygga
             narkotikaanvändning hos barn och unga
             Länsstyrelsen Västmanland välkomnar förslaget om att anta ett särskilt
             program för att förebygga narkotikaanvändning bland barn och unga
             som även kompletterar nuvarande nationell ANDTS strategi. Flera
             faktorer som kan kopplas till narkotikaanvändning ligger bakom andra
             folkhälsoproblem såsom våld och brott. Därför är det lämpligt att
             samordna förebyggande arbete på lokal, regional och statlig nivå. I det
Länsstyrelsen                                         Remiss                                  4 (5)
Västmanlands län
                                                      2024-04-12                   706–487–2024


             bredare ANDTS förebyggande arbetet ingår narkotikaförebyggande
             arbete.

             Länsstyrelsen saknar förslag som tydliggör insatser för asylsökande,
             nyanlända eller utrikesfödda barn/ungdomar. Ur ett jämlikhetsperspektiv
             är det en viktig målgrupp för att uppnå ett socialt hållbart samhälle.

             15.2 Insatser i programmet för att förebygga narkotikaanvändning
             hos barn och unga
             Länsstyrelsen håller med om förslagen i programmet att förebygga
             narkotikaanvändning hos barn och unga är viktiga och relevanta.
             Länsstyrelsen tror att ett narkotikaförebyggande program kan skapa
             incitament för att effektiva metoder och kunskapsbaserade insatser
             används i större utsträckning.
             Länsstyrelsen vill till utredningens förslag framhålla att ett program bör
             inkludera tidiga insatser ur både ett livsloppsperspektiv och utifrån olika
             ingångsmöjligheter i en individs beroendeutveckling.

             15.3 Länsstyrelserna ska få i uppdrag att stödja kommunerna i
             genomförandet av programmet
             Länsstyrelsen ställer sig mycket positiv till att myndigheten föreslås få
             en central roll i uppdraget att stödja kommunerna i genomförandet av
             programmet för att förebygga narkotikaanvändning hos barn och unga.
             Uppdraget ryms inte inom den befintliga ANDTS samordningen och
             kommer därför kräva extra resurser för genomförande. Det skulle
             innebära att Länsstyrelsen ansvarar för vägledning i arbetet att ta fram
             lokala behovsanalyser och att genomföra utbildningsinsatser av effektiva
             metoder och arbetssätt.

             Då Länsstyrelsen förordar ett kunskapsbaserat och långsiktigt arbete som
             följs upp och utvärderas är skrivningen om utvärdering i syfte att
             generera ny kunskap och sprida nya erfarenheter som skapas särskilt
             viktig.

             15.4 Folkhälsomyndigheten ska få i uppdrag att leda och följa upp
             genomförandet av programmet på nationell nivå
             Länsstyrelsen ställer sig positiv till förslaget att Folkhälsomyndigheten
             får i uppdrag att leda och följa upp programmet på nationell nivå.
             Länsstyrelsen vill framföra att det saknas ett förtydligande av
             samordningsrollen på nationell nivå kopplat till Folkhälsomyndighetens
             roll att leda och följa upp programmet. Det är viktigt att en nationell
             aktör med ansvar för att leda processen också får ett tydligt mandat att
             samordna insatsen med parallella uppdrag och andra aktörer. Övriga
             myndigheter behöver också ha tydliga uppdrag om att samverka och
             samordna sina insatser.
Länsstyrelsen                                        Remiss                                  5 (5)
Västmanlands län
                                                     2024-04-12                   706–487–2024


             Kapitel 21 - Förslag om skadereducering och
             lågtröskelverksamheter
             21.2.2 Målet för narkotikapolitiken kan behöva förändras
             Utredningens bedömning är att målet för narkotikapolitiken som helhet
             ändras från nuvarande formulering: ”ett samhälle fritt från narkotika”
             till ”ett samhälle med minskade skador av narkotika”.

             Länsstyrelsen Västmanland anser att ett mer visionärt mål med en
             nollambition är en fortsatt viktig politisk viljeinriktning. Länsstyrelsen
             har i sitt ANDTS-samordnande uppdrag ett fokus på att fånga upp behov
             och ge stöd i de förebyggande delarna där ett nollvisionärt mål är
             hjälpsamt. I Sverige har vi flera andra nollvisioner som troligtvis inte
             helt kommer att uppnås i närtid, om än någonsin. Men de fungerar som
             en inriktning för politiken, vad gäller val av åtgärder och lagstiftning.
             Två exempel på detta är trafikdödlighet och suicid. Detta motsäger inte
             att målambitioner för skadereducering ytterligare skrivs fram.



             Ärendets beredning

             Beslut i detta ärende har fattats av landshövding Johan Sterte med
             Utvecklingsledare ANDTS Eva-Linnéa Eriksson som föredragande. I
             den slutgiltiga handläggningen har länsråd Ulrica Gradin och enhetschef
             Sanela Cerimagic medverkat.

             Denna handling har godkänts digitalt och saknar därför namnunderskrift.
