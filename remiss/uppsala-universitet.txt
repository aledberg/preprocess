                                                                                                      1(5)

                                                        YTTRANDE
                                                        2024-04-16        Dnr UFV 2024/211


                                                        Socialstyrelsen
Kontaktuppgifter


Box 256
753 10-SE Uppsala
Besöksadress
Dag Hammarskjölds väg 7
Handläggare               Narkotikautredningen - Vi kan bättre!
August Aronsson
Telefon
                          Kunskapsbaserad narkotikapolitik med liv och
018-471 57 93
                          hälsa i fokus.
www.uu.se
August.aronsson@uu.se     Uppsala universitet har anmodats att lämna svar på rubricerad remiss.
                          Detta yttrande har utarbetats av en expertgrupp bestående av docent Lotta
                          Borg Skoglund, institutionen för kvinnors och barns hälsa, dekanus
                          Mathias Hallberg, farmaceutiska fakulteten (sammankallande), professor
                          Matilda Hellman, sociologiska institutionen och forskare Hanna
                          Ljungvall, institutionen för kvinnors och barns hälsa.
                          Fakultetshandläggare August Aronsson har tillhandahållit administrativt
                          stöd.

                          Kort sammanfattning
                          Universitetet ser överlag mycket positivt på utredningen och tillstyrker
                          generellt dess förslag, men lämnar ett flertal egna förslag på hur dessa
                          skulle kunna skärpas eller preciseras ytterligare. Detta gäller bland annat
                          riktlinjer kring användning av naloxon, och att införa ett tak på
                          opioidförskrivning (dosstyrka) inom primärvården. Universitetet
                          opponerar sig mot utredningens val att inte föreslå en generisk
                          klassificering av av substanser på gruppnivå och föreslår att detta utreds
                          ytterligare. Universitetet lämnar också ett några bredare principiella
                          rekommendationer om vikten av central samordning och att kunskapsstöd
                          som tas fram genomsyras av ett forsknings- och evidensbaserat synsätt
                          som beaktar hela narkotikaproblematikens komplexitet.

                          Övergripande generella synpunkter
                          Universitetet anser att utredningen ger ett mycket positivt helhetsintryck.
                          Den genomsyras av en realistiskt evidensbaserad syn på drog- och
                          beroendevård med ett personcentrerat perspektiv, som öppnar för en
                          inriktning mot skadereduktion utan att överge rehabilitering. Samtidigt har
                          man tagit fasta på den i grunden restriktiva utgångspunkten för svensk
                          narkotikapolitik. Det här greppet tyder på att den svenska narkotikafrågan
                          håller på att omstöpas på ett bra sätt.
                          Universitetet konstaterar att förslagen varierar mellan olika grader av
                          konkretion. På vissa områden går utredningen in på djup detaljnivå och på
                          andra är den mer svepande. Detta är förståeligt, både med tanke på
                          uppgiftens storlek och komplexitet och på att utredningen har haft
                          specifika uppdrag, framförallt inom straffrättens område. Dock anser
Organisationsnummer:
202100-2932
                                                                               2(5)

                               YTTRANDE
                               2024-04-16       Dnr UFV 2024/211


universitetet att vissa förslag kommer att bli svårimplementerade, och
andra kan skärpas ytterligare. Se ”Kommentarer och ändringsförslag”
nedan.
I frågan om implementering saknar universitetet generellt en beskrivning
av hur den typ av personcentrerad vård som föreslås ska implementeras på
olika niver, inte bara specifikt inom beroendevården utan inom hela
psykiatrin och andra sektorer. Det finns i dagsläget en tydlig vilja bland
politiker och beslutsfattare att driva vårdinsatser närmare individen, men
inom stora delar av vården finns ett motstånd mot detta. Motståndet är inte
principiellt, snarare upplever man sig otillräckligt resurssatt och att man
saknar bakkompetens. Denna diskrepans har utredningen inte på djupet
adresserat, men för att det föreslagna skiftet i drog- och beroendevården
ska gå att genomföra måste den tas på allvar och bemötas.
Universitetet vill också starkt uppmana till att implementeringen
samordnas centralt. Regionerna måste få tydliga instruktioner om hur de
ska samlokalisera beroendevård på olika nivåer. Det behövs
lågtröskelmottagningar för utsatta personer med tungt missbruk, men det
behövs också verksamhet riktat mot den grupp som inte är så utsatta men
ändå har behov, såsom läkemedelspatienter. Denna uppgift kan inte läggas
på primärvården, där rätt kompetens saknas och risken är stor att dessa
patienter prioriteras bort. Detta kanske innebär att avvägningar måste
göras mot det kommunala självstyret men utredningens förslag kommer
inte att kunna genomföras på bred front utan att regionerna får tydliga
direktiv.
Universitetet vill slutligen understryka hur viktigt det är att förstå
komplexiteten i beroende- och missbruksfrågan, och att det satsas på den
typen av kunskap inom ramen för de kunskapsstöd som utvecklas. Detta
förutsätter en forsknings- och evidensbaserad förförståelse, som även av
nödvändighet inkluderar straffrättsrelaterade frågor. Universitetet förstår
att detta har legat utanför utredningens uppdrag men det märks tydligt att
utredningens uppgift har försvårats av dessa restriktioner. Detta ska inte
utläsas som en kritik mot utredningen, utan snarare som ett konstaterande
att dess direktiv har varit problematiskt ur vetenskaplig synpunkt.

Kommentarer och ändringsförslag
Hög dödlighet vid skadligt bruk eller beroende av narkotika (s. 28 ff)
Universitetet tillstyrker att naloxon ska erbjudas patienter med recept på
opioidläkemedel, men anser att detta i nationella riktlinjer bör uttryckas
som att alla patienter som får opidoider förskrivna för långtidsbruk även
ska förses med en dos naloxon, både för att de ska ha den tillgängligt och
för att understryka allvaret för den enskilde. (se s. 407) Universitetet
föreslår även att utbildning i naloxonanvändning görs till ett obligatoriskt
inslag i alla sprutbytesprogram.
                                                                              3(5)

                               YTTRANDE
                               2024-04-16       Dnr UFV 2024/211


Universitetet föreslår även att en maxdos på opioidförskrivning införs i
primärvården, och att utbildningsinsatser om opoidförskrivning förstärks.
Det är positivt att utredningen lyfter att brister i förskrivning och
uppföljning av opidoider inom vården har ökat. Universitetet anser dock
att ambitionsnivån bör sättas högre än att utreda förutsättningarna att
främja mindre förpackningsstorlekar (s. 530). Ett dostak skulle leda till en
klarare gränsdragning mellan primärvård och somatisk specialistvård, då
det blir tydligt att en patient som har så ont att de behöver tunga opioider
hör hemma i specialistvården, inte primärvården.
Utredningen har gjort en översikt av frågan om generisk klassificering av
substanser, och kommit fram till att nuvarande system fungerar tillräckligt
väl för att inte fördelarna med en förändring ska uppväga nackdelarna.
Universitetet delar dock inte denna uppfattning, och förordar starkt att
frågan om att införa generisk klassificering av substanser såsom opioider,
fentanyler och cannabinoider utreds ytterligare, och att detta görs med
beaktande av bredare vetenskapliga, inte bara juridiska perspektiv.
Förebyggande insatser (s. 30)
Universitetet sympatiserar med utredningens intention, men uppfattar
förslagen som ganska diffusa och svårimplementerade. Det saknas
framförallt en tydlig vision om hur mottagarna ska använda det
målgruppsanpassade kunskapsstödet. Den uppenbara risken är att aktörer
som redan har invanda arbetssätt kommer att fortsätta tillämpa gamla
metoder, om än med ny teori i ryggen.
Universitetet föreslår att det i kunskapsstöd ska tryckas tydligt på vikten
av förebyggande insatser, speciellt i samband med att man identifierar
barn och unga som tillhör olika slags risksammanhang. Universitetet
föreslår också att vikten av att kommunicera en positiv bild av vård och
sociala myndigheter markeras ännu tydligare. Det måste finnas ett tydligt
ansvar i kedjan att kommunicera en positiv bild till allmänheten, att vård
och stöd är en rättighet för individen och inte ett tvång eller pålaga från
överheten. Detta bör även genomsyra både språkbruk och inställning hos
vård- och myndighetspersonal.
Vård- och stödinsatser vid skadligt bruk eller beroende (s. 33)
Universitetet tillstyrker principiellt utredningens förslag, men ser både
styrkor och svagheter i det bakomliggande resonemanget. Det är positivt
att utredningen lyfter behovet av särskilda vård- och stödinsatser till
särskilt sårbara grupper (tex flickor och kvinnor, hbtqi-personer, personer
som utför sex mot ersättning) i sin problemformulering, men åtgärder
riktade mot dessa lyfts inte särskilt i utredningens förslag.
Det är positivt att utredningen lyfter fram att det finns stora regionala
skillnader i hur nationella riktlinjer följs och att dessa behöver minska. Det
är också positivt att utredningen lyfter fram att förskrivningen av
                                                                               4(5)

                               YTTRANDE
                               2024-04-16       Dnr UFV 2024/211


opioidläkemedel och bensodiazopiner behöver bli mer evidensbaserad,
och att det lämnas förslag på att utreda mindre förpackningsstorlekar (se
dock universitetets förslag om maxdoser inom primärvården ovan).
Läkemedelsassisterad behandling vid opioidberoende (LARO), (s.35f)
Universitetet tillstyrker utredningens förslag i breda drag. Det är mycket
positivt att det lyfts fram i nationella riktlinjer att LARO innebär både
skadereduktion, behandling och rehabilitering. Utredningen är dock inte
riktigt tydlig om den anser att LARO ska ut i den nära vården, och vad det
rent konkret innebär att LARO ska ”närmare patienten”, eller vilka delar
av LARO detta gäller.
Universitetet tillstyrker att förskrivning av LARO ska initieras i
specialistvården, men den bör ingå som en del av
lågtröskelmottagningarnas verktyg. Därmed spelar både
beroendespecialister och socialtjänsten viktiga roller. Det är också bra att
utredningen lyfter fram personcentrering och att den ska gälla patienter
inom LARO. Detta är dock en utmaning förenat med risker, och det kräver
utbildningsinsatser mot berörd personal.
Socialtjänstens insatser (s. 37 f)
Universitetet tillstyrker förslaget, men noterar att utredningen har lagt
nästan allt fokus på boende i sitt förslag, vilket överskuggar andra viktiga
områden såsom sysselsättning.
Kriminalvården (s. 39)
Universitetet tillstyrker förslaget, i synnerhet är det positivt att redan
intagna personer ska kunna påbörja LARO. Universitetet föreslår dock att
det formuleras en ansats om drogfria anstalter som läggs till förslaget.
Skadereducerande insatser (s. 40)
Universitetet tillstyrker generellt utredningens förslag. Att utredningen har
lagt fokus på det skadereducerande perspektivet är särskilt positivt, liksom
förslaget att inkludera frågan om brukarrum vid en eventuell översyn av
narkotikastrafflagen. Förslaget på ett skifte i narkotikapolitiken från ett
narkotikafritt samhälle till ett med minskade skador från narkotika är
också välkommet. Särskilt positivt är också förslaget att uppmana regioner
och kommuner att utöka utbudet av lågtröskelverksamheter. I frågan om
drug checking är universitetets enda farhåga att det kan ge en falsk
trygghet vid använding av preparat som i sig själva är livsfarliga.
Utredningen påpekar också själv att evidensläget är vagt och bör utredas
mer.
                                                                                5(5)

                                YTTRANDE
                                2024-04-16        Dnr UFV 2024/211


Utbyte av sprutor och kanyler (s. 44f)
Universitetet tillstyrker förslaget. Formuleringen att verksamheten ska
"främja" återlämning av sprutor och kanyler gynnar en individualiserad
vård.
Anhörigas situation (s.46)
Universitetet tillstyrker utredningens förslag, men anser att de skulle
kunna förstärkas ytterligare och att frågan borde tillmätas ännu större vikt.
Anhöriga är en drabbad grupp i sammanhanget och borde lyftas ännu mer.
Det fordras tydlighet i vad som kan och vad som inte ska läggas på
anhöriga. Stöd till människor som förlorat en anhörig av
narkotikarelaterade orsaker bör räknas in i detta.
Universitetet vill också varna för att det sker ett tapp av patienter i
”glappet” mellan barn- och ungdomspsykiatri och vuxenpsykiatri, ofta till
följd av osäkerhet om hur övergången av patienter från det ena till det
andra ska ske. I nuläget saknas bra rutiner för uppföljning. Om respektive
verksamhet hamnar hos olika huvudmän riskerar glappet att bli ännu
större.
Insatser för att öka kunskap och kompetens (s. 46)
Universitetet tillstyrker generellt utredningens förslag. Universitetet vill
dock lämna som medskick att helhetssynen på narkotika och beroende
behöver balanseras. Det är naturligt att utredningen har behövt anlägga en
mer instrumentell kunskapssyn, men när den nya narkotikapolitiken ska
implementeras i samhället krävs ett mer mångfacetterat och strukturellt
perspektiv för vad narkotika är i Sverige i dag. Narkotika som ett
problemkomplex kan inte bara reduceras ner till en beroendediagnos. De
allra flesta som brukar narkotika utvecklar aldrig ett beroende, eller så tar
de sig ur beroendet själva, men samtliga påverkar ändå samhället.
Universitetet föreslår att det ska skrivas in uttryckligt i den slutliga
propositionen att stödet ska förstärkas till Forum för forskning om
läkemedels- och drogberoende (U-FOLD).
21.3.2 Sprutor och kanyler ska kunna köpas på apotek som komplement
till sprututbytesverksamheter (s. 662 f)
Universitetet tillstyrker utredningens förslag, men anser att den
komplementära aspekten av försäljning på apoteket ska understrykas. Den
mänskliga kontakten är en viktig aspekt av sprututbytet, och en del av
syftet är att det ska finnas en inbjudan till individen att ta del av ytterligare
hjälp. Kvalitet och tillgänglighet mellan olika sprututbytesverksamheter
varierar dock mellan regionerna, och där de inte finns tillgängliga är det
bra att sprutor och kanyler finns på apoteket.
