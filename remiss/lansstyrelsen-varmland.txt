                       YTTRANDE
                                                                                         1(4)
                       Datum:                         Beteckning
                       2024-04-18                     595-2024


                                                      Er beteckning:
                                                      S2024/00085


                                                      Regeringskansliet
                                                      Socialdepartementet




Yttrande över remiss Narkotikautredningen - Vi kan bättre!
Kunskapsbaserad narkotikapolitik med liv och hälsa i fokus. (SOU
2023:62)

Länsstyrelsen Värmland (fortsättningsvis Länsstyrelsen) avger härmed
yttrande om delbetänkandet Narkotikautredningen – Vi kan bättre!
Kunskapsbaserad narkotikapolitik med liv och hälsa i fokus (SOU 2023:62)
Länsstyrelsen lämnar härmed följande synpunkter på betänkandet.

Sammanfattning

   •   I betänkandet beskrivs förslag för att stärka förutsättningarna i det
       narkotikaförebyggande arbetet. Länsstyrelsen bedömer att förslagen
       är bra, dock finns en risk att utan tydliga medel kan förslagen bli
       svåra att genomföra.

   •   Betänkandet föreslår att regeringen ska anta ett särskilt program för
       narkotikaförebyggande arbete. Länsstyrelsen delar uppfattningen om
       att en särskild satsning behövs som betonar vikten av långsiktighet
       och att grundstrukturen för förebyggande arbete bör prioriteras. Detta
       för att bland annat bidra till likvärdighet mellan kommuner.
       Länsstyrelserna föreslås få i uppdrag, i samverkan med andra
       relevanta aktörer, att stödja kommunerna i genomförandet av
       programmet. Länsstyrelsen tillstyrker förslaget och vill betona att
       adekvata ekonomiska samt personella resurser är en förutsättning för
       programmets genomförande.




 LÄNSSTYRELSEN VÄRMLAND, 651 86 Karlstad, 010-224 70 00, www.lansstyrelsen.se/varmland
                                                                                    2(4)




14.1 En god grund för narkotikaförebyggande arbete

Sedan 00-talet har infrastrukturen för ANDT-området byggts upp med
flertalet nationella satsningar från nationell och regional till lokal nivå.
Under denna tidsperiod har det lokala ANDT-förebyggande arbetet fått mer
uppmärksamhet då de nya preventionsinsatser som genomförts fått
kompensera för en försvagning av nationella styrmedel.
Samordningsstrukturerna har under cirka 20 års tid implementerats och
framgångsfaktorerna har identifierats. Denna beskrivna infrastruktur har
under de senaste åren sakta monterats ner och Länsstyrelsen delar
utredningens bedömning att om denna urholkning fortskrider minskar
väsentligt möjligheterna för implementering av effektiva insatser på lokal
nivå.

14.1.1 Försvagat ANDT-förebyggande arbete i kommunerna
Under perioden 2016–2021 har omfattningen av det ANDT-förebyggande
arbetet minskat något både när det gäller strukturella förutsättningar och
insatser. Länsstyrelsen vill betona vikten av att utgå från befintliga strukturer
för det förebyggande arbetet och försöka komma bort från tillfälliga
kortsiktiga åtgärder och projekt som sällan får fäste i ordinarie verksamhet.

14.2 Kommunerna bör i ökad grad samordna det förebyggande
arbetet mellan olika sektorer

Länsstyrelsen tillstyrker förslaget.

Länsstyrelsen välkomnar utredningens tydlighet i att nå samsyn i det
förebyggande arbetet då flertalet av de samhällsutmaningar vi står inför har
liknande risk- och skyddsfaktorer.

Allmänna synpunkter

Betänkandet skriver att en grundläggande förebyggande struktur är en
förutsättning för ett långsiktigt, kunskapsbaserat och effektivt arbete.
Dock är denna struktur ömtålig med svårigheter att få till en långsiktig
politisk förankring då det saknas tydligt lagstöd och kunskapsstyrning.
Länsstyrelsen delar uppfattningen om svårigheter kring lagstiftning som har
parallella system för olika preventionsområden som gör sig gällande även i
kommunerna. Detta försvårar samordning och uppföljning av helheten i det
förebyggande arbetet. Det saknas även normering inom det förebyggande
arbetet vilket skapar otydlighet för regionala och lokala utförare.
                                                                                    3(4)




14.3 Folkhälsomyndigheten ska få i uppdrag att ta fram
kunskapsstöd i syfte att höja kvaliteten i förebyggande arbete
Länsstyrelsen tillstyrker förslaget.

14.3.2 Ett nationellt stöd för förvaltning av metoder och
arbetssätt bör testas
Länsstyrelsen tillstyrker förslaget.

Detta då det finns tydliga behov av långsiktig förvaltning och
vidareutveckling av kunskapsbaserade metoder.

14.5.1 Föräldrastöd bör göras tillgängligt för fler föräldrar
Länsstyrelsen delar utredningens bedömning.
Länsstyrelsen anser att samtliga länsstyrelser bör få i uppdrag att arbeta med
regional samordning och utveckling av det universella föräldraskapsstödet,
inte bara brottsförebyggande föräldraskapsstöd i vissa län som idag.

Allmänna synpunkter

Föräldrarelationen är en av de viktigaste skyddsfaktorerna för barn och unga
och arbetet med föräldraskapsstöd tillgängligt för alla bör därför vara en
prioriterad fråga.

15. Ett särskilt program för att förebygga narkotikaanvändning
hos barn och unga
Länsstyrelsen delar betänkandets förslag om att det behövs ett särskilt
program för narkotikaförebyggande arbete. Särskilt positivt är att det i
betänkandet görs en koppling till den befintliga AND-strukturen.

15.3 Länsstyrelserna ska få i uppdrag att stödja kommunerna i
genomförandet av programmet
Länsstyrelsen ser positivt på förslaget att ansvara för att stödja kommunernas
i genomförande av programmet.

Allmänna synpunkter

Länsstyrelsen instämmer i det som framgår av betänkandet att
förutsättningarna för det förebyggande arbetet behöver stärkas för att
innehållet i programmet ska kunna genomföras. Annars riskeras att andra
delar av ANDT-strukturen behöver stå tillbaka. Det innebär att länsstyrelsen
behöver få tillräckliga resurser för att på ett framgångsrikt sätt kunna axla det
ansvar som föreslås i betänkandet.

I detta ärende har Landshövding Georg Andrén beslutat. Samordnare för
ANDTS Annika Andersson har varit föredragande. I handläggningen har
                                                                          4(4)




också jurist Göran Wirdéus, enhetschef Beatrice Högå och avdelningschef
Tomas Sahlström deltagit.
