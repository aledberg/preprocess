                                                                                                                                 Sida
                                                                                                                                 1(5)
                                                                                           YTTRANDE
                                                                                           Datum                      Referens
                                                                                           2024-04-10                 NLL-00114-2024




                                                                                                        Socialdepartementet
                                                                                                        S2024/00085


                                Remissyttrande över Narkotikautredningen
                                (SOU 2023:62) – Vi kan bättre! Kunskapsbaserad
                                narkotikapolitik med liv och hälsa i fokus
                                Sammanfattning
                                Region Norrbotten delar utredningens bedömning om vikten av att stärka vården av
                                personer med skadligt bruk eller beroende. Det samma gäller skademinimering och
                                insatser för att ingen ska dö till följd av läkemedels- och narkotikaförgiftningar.
                                Region Norrbotten ställer sig däremot kritisk till att utredningen lägger ett
                                betydande ansvar på regionsektorn med medföljande ekonomiska konsekvenser.
                                Detta har regionen tydliggjort i tidigare remissyttrande, bland annat
                                Samsjuklighetsutredningen (SOU 2023:5) som denna utredning bygger vidare på.
                                Regionen ställer sig också kritisk till att delar av förslagen ska finansieras med
                                medel för nationella överenskommelser då de skapar otillförlitliga och kortsiktiga
                                planeringsförutsättningar.

                                Region Norrbottens synpunkter
                                1.1 Förslag till lag om hantering av opioidantagonister utanför hälso-
                                    och sjukvården
                                Regionen instämmer i utredningens förslag att ytterligare tillgängliggöra
                                opioidantagonister för att förhindra dödsfall vid narkotikamissbruk. Förslaget om
                                att regionen ska bekosta opioidantagonister som rekvireras av exempelvis
                                socialtjänsten bedöms rimligt. Genom att tillgängliggöra opioidantagonister på det
                                sätt som utredningen föreslår bedömer regionen att kostnaderna inte borde bli
                                omfattande. Förslaget kan även innebära att sjukvårdsinsatser kan förebyggas.
                                Regionen ställer sig positiv till att utredningen hänvisar till Läkemedelsverket att
                                övervaka och möjliggöra för ett utökat rekvisitionsförfarande för
                                opioidantagonister.
                                1.4 Förslag till lag om ändring i hälso- och sjukvårdslagen (2017:30)
                                Förslaget om att regionen ska delta i samordnad verkställighetsplanering som
                                initieras av kriminalvården kan vara en tidsbesparande åtgärd. Likaså anser
                                regionen att förslaget om att Statens institutionsstyrelse via särskilda ungdomshem
                                (SiS-hem) kan initiera samordnad individuell planering (SIP), är positivt. SIP är ett
                                viktigt verktyg för samverkan mellan huvudmännen och ska kunna initieras av fler
                                än region och kommun. En viktig förutsättning för deltagande i SIP och samordnad


Region Norrbotten, 971 89 Luleå • Besöksadress: Robertsviksgatan 7, Luleå (Regionhuset)
Telefon: 0920-28 40 00 • E-post: RegionNorrbotten@norrbotten.se • www.regionnorbotten.se
                                                                                            Sida
                                                                                            2(5)


verkställighetsplanering är att det sker på frivillig basis för patienten. Vård och
insatsprogram bör vara vägledande även i arbetet med SIP.
Vidare anser regionen att information om långsiktig behandling eller andra åtgärder
bör vara möjligt att överföra mellan regioner och kommuner från vistelseort till
hemort. Regionen noterar att denna möjlighet saknas både i hälso- och
sjukvårdslagen och socialtjänstlagen som bygger på frivillighet.
Regionen delar utredningens bedömning att det är en fördel för patienten om stöd
och vård kan inledas på anstalt för att därefter fortsätta i öppenvård. En
förutsättning är dock att staten kompenserar regioner som har kriminalvård eller
SiS-hem i sitt upptagningsområde. Både kriminalvården och SiS samlar personer
med omfattande problematik inom en begränsad geografisk yta, vilket medför en
högre belastning i vissa regioner.
Care Need Index, CNI, är ett hjälpmedel som använder socioekonomiska
förhållanden för att identifiera risk för ohälsa som ofta används som ett stöd vid
beräkning av vårdersättningar. CNI för denna grupp är sannolikt väsentligt högre än
för normalpopulationen vilket motiverar att regionerna kompenseras för
merkostnaderna. Riksavtalet för utomlänsvård täcker inte regionernas kostnader för
att omhänderta uppdraget riktat till en anstalt, då avtalet inte är tillräckligt reglerat
för denna grupp av individer. Utredningen lägger ett betydande ansvar på
regionsektorn med medföljande ekonomiska konsekvenser. Finansiering via
finansieringsprincipen måste därför säkerställas för hela införandeperioden och för
permanentning av statsbidragen från år fem.

1.5 Förslag till lag om ändring i lagen (2006:323) om utbyte av sprutor
och kanyler
Regionen stödjer förslagen då syftet med sprututbytesverksamhet genom åren
vidgats från att vara en verksamhet med specifikt mål att förebygga smittspridning,
till att vara en inkluderande och relationsskapande vårdform som arbetar
hälsofrämjande. För att tydligare beskriva verksamheternas syfte föreslår regionen
som tillägg att begreppet sprututbytesverksamhet ändras och vidgas till att kallas
”Lågtröskelmottagning med sprututbyte”. Regionen stödjer förslaget om att
erbjudandet av vård vid lågtröskelmottagningar vidgas till att även gälla personer
yngre än 18 år förutsatt att rutiner för orosanmälan enligt socialtjänstlagen
utarbetats.
6.10 Skadereducerande insatser
Regionen instämmer med utredningen om att de skadereducerande insatserna som
omnämns i utredningen utgör en förhållandevis liten andel av det totala antalet
insatser som utförs av vård, omsorg och andra samhällsaktörer riktade till personer
som injicerar narkotika. Resursförstärkning av dessa verksamheter bör kunna
minska dödlighet och sjuklighet i gruppen personer som injicerar narkotika både
avseende direkt narkotikarelaterad sjukdom och död men också avseende
samsjuklighet. Mycket talar också för att sådana skadereducerande insatser i
längden också bör kunna vara kostnadseffektiva. Regioner och kommuner bör inom
ramen för den nationella kunskapsstyrningen samla kunskap och förstärka
samordningen avseende åtgärdsprogram för skadereducerande verksamheter. För att
få ytterligare kraft i arbetet bör området inkluderas i överenskommelser mellan
staten och Sveriges Kommuner och Regioner (SKR).
                                                                                          Sida
                                                                                          3(5)


6.10.1 Sprututbyten
Regionen anser det nödvändigt att utöka sprututbytesverksamheter i länet. Det finns
däremot utmaningar med att tillgängliggöra sprututbytesverksamheter i ett glest
befolkat län med långa avstånd. För att förebygga infektioner och rädda liv behöver
nya arbetssätt utvecklas som kan ge bättre förutsättningar och säkerställa att fler får
tillgång till sprututbyte, utan att behöva resa långt.
6.10.2 Naloxon
Regionen anser att utdelning av Naloxon behöver utökas. Utbildning och
samarbetsmöjligheter behöver ses över för att utveckla arbetet med riskreducering.
Att dela ut Naloxon är att föredra då sannolikheten att läkemedlet hämtas ut på
apotek vid förskrivning troligen är låg. Ökad utdelning av Naloxon leder till ökade
kostnader för regionerna varför finansiering via finansieringsprincipen måste
säkerställas.
16 Tillgänglig vård och stöd med god kvalitet
Regionen noterar att utredningen bygger vidare på Samsjuklighetsutredningens
föreslagna reform, där att hälso- och sjukvården ska ansvara för all behandling av
skadligt bruk och beroende föreslås. Region Norrbotten var kritisk till förslag i
utredningen som avsåg regionerna och som i stor utsträckning var underfinansierat.
Regionen var negativ både till schablonberäkningen av kostnader och skattad tid för
hälso- och sjukvårdsinsatser, samt underströk vikten av att säkerställa att
ambitionshöjningen och utökad verksamhet kompenseras av staten.
Regionen kommer inte i den ersättningsmodellen som fanns med i
Samsjuklighetsutredningen att kunna ta det fulla ansvaret som föreskrivs i
betänkandet. Staten måste ta hänsyn till de särskilda utmaningar som glest
befolkade län med långa avstånd, en åldrande befolkning och låga skatteintäkter
står inför. Det gäller inte bara ekonomiska utmaningar utan även möjligheten att
klara kompetensförsörjningen och säkerställa arbetssätt som fungerar trots långa
avstånd. Det kommer att krävas mer statliga medel för att regionerna ska kunna
omhänderta uppdraget med missbruk och beroende som beskrivs i
Samsjuklighetsutredningen.
16.6 Statliga ekonomiska styrmedel ska anpassas för att stödja
omhändertagandet vid skadligt bruk eller beroende
Regionen delar utredningens bedömning om vikten av att stärka vården av personer
med skadligt bruk eller beroende. Däremot ställer sig regionen emot förslaget om
att finansiering av permanenta uppsökande verksamheter finansieras med tillfälliga
medel via årliga nationella överenskommelser. Det skapar otillförlitliga och
kortsiktiga planeringsförutsättningar. Överenskommelserna tecknas dessutom sent
inför året, eller i början av år för vilka de avser, och gör att långsiktighet och
trygghet för verksamheternas finansiering uteblir.
16.7 Vård- och stödinsatser för barns och ungas skadliga bruk eller
beroende av narkotika bör förtydligas
Regionen anser att det är rimligt att barn- och ungdomspsykiatrins ansvar bör
utökas för barns och ungas skadliga bruk eller beroende. Det kräver ett utökat
samarbete mellan primärvård, barn- och vuxenpsykiatri samt utökade resurser.
                                                                                          Sida
                                                                                          4(5)


Ambitionshöjningen och utökad verksamhet förutsätter att regionernas utökade
kostnader finansieras via finansieringsprincipen.
16.9 Socialstyrelsen bör få i uppdrag att stödja
ungdomsmottagningarnas arbete för tidig upptäckt och tidiga insatser
Regionen delar utredningens beskrivning om att ungdomsmottagningars uppdrag
många gånger är otydligt samt att tillgängligheten och utbudet av insatser varierar
mellan olika mottagningar. Utredningen lyfter även behovet av att
ungdomsmottagningarna bör uppmärksamma narkotikaanvändning i ett tidigt
skede.
Att bedriva ungdomsmottagning är inte lagstadgat utan ett frivilligt åtagande för
kommuner och regioner. Utmaningen för regionen är för närvarande att erbjuda en
jämlik tillgång till ungdomsmottagning. Regionen anser att det finns vissa
svårigheter att utöka ungdomsmottagningarnas ansvar avseende missbruk och
beroende. Samtidigt konstaterar regionen att skolan möter samtliga barn och
ungdomar. Skolans ansvar avseende preventiva insatser, tidiga stödinsatser och
hjälp vid skadligt bruk och beroende är viktigt och bör därför tydliggöras.
16.10.1 Kunskapsbaserade insatser för personer som har ADHD
samtidigt med skadligt bruk eller beroende
Regionen delar uppfattningen om att skilda förhållningssätt till behandling leder till
en ojämlik vård. Personer med ADHD och autism är en växande patientgrupp vars
behov kräver ökade resurser från vården. Kunskapsläget kring patientgruppen är
osäkert och tillströmningen av nya patienter fortgår. Regionen delar utredningens
bedömning om att tillgängliggöra kunskapsbaserade insatser för personer med
ADHD med eller utan samtidigt skadligt bruk eller beroende. Det är däremot av
största vikt att de stödåtgärder som ges utgår från nationella vård- och
insatsprogram och den nationella kunskapsstyrningen.
16.10.6 Implementeringen av nationella riktlinjer, vård- och
insatsprogram samt övrig kunskapsstyrning bör gå snabbare
Regionen delar utredningens bedömning att efterlevnaden av nationella riktlinjer
och kunskapsstyrningen inom vård och stöd behöver öka. Vårdkedjan som länkar
hälso- och sjukvårdens, socialtjänstens och skolans stödinsatser behöver finnas i
omhändertagandet kring barn och unga med skadligt bruk eller beroende. Det
saknas idag en tydlig samordning och samverkan mellan kommun och region som
implementeras med stöd av nationella riktlinjer samt nationella vård- och
insatsprogram.
28.1.1 Totala kostnaden för staten, inklusive kostnader för regioner
och kommuner inom finansieringsprincipen
Region Norrbotten hävdar att utredningen lägger ett betydande ansvar på
regionsektorn med medföljande ekonomiska konsekvenser. Finansiering via
finansieringsprincipen måste därför säkerställas för hela införandeperioden och för
permanentning av statsbidragen från år fem. Det faktiska kostnadsutfallet behöver
följas upp för att säkerställa att kostnadseffekterna av förslagen inte är
missbedömda, eller att den framtida utvecklingen innebär att kostnaderna ökar på
annat sätt än utredningen bedömt, vilket skulle få som effekt att förslaget långsiktigt
urgröper regionernas ekonomi. Framför allt behöver den av utredningen bedömda
                                                                                       Sida
                                                                                       5(5)


kostnadsminskningen från år tre till år fem, som därefter blir den permanenta årliga
kostnaden som ersätts enligt finansieringsprincipen, säkerställas. Det vill säga
bekräfta att den förändringen faktiskt är verklig och inte enbart utredningsteknisk.
En uppföljning av ekonomin, i syfte att säkerställa att finansieringsprincipen fullt
täcker uppkomna merkostnader, bör därför genomföras i god tid innan statsbidragen
för år fyra och fem fastställs.
28.2.1 Konsekvenser för den kommunala självstyrelsen inom hälso-
och sjukvård samt socialtjänst
De förslag som utredningen presenterar är sannolikt proportionerliga mot effekten i
förslagen och kan var för sig inte anses vara ett ingrepp som påverkar självstyret
menligt. Däremot har staten i flera utredningar föreslagit små förändringar i
självstyret med ett ökat inslag av statlig styrning som var för sig kan tyckas
obetydlig, men som sammantaget kan medföra att självstyret inskränks.
