Malmö stad
Kommunstyrelsen


Datum                                                      Yttrande
2024-04-22
Adress
August Palms Plats 1
Diarienummer                                               Till
STK-2024-171                                               Socialdepartementet



Remiss Socialdepartementet - Narkotikautredningen -
Vi kan bättre! Kunskapsbaserad narkotikapolitik med
liv och hälsa i fokus (SOU 2023:62)
S2024/00085

Sammanfattning
Malmö stad ställer sig i huvudsak positiv till utredningens förslag och bedömningar.
Betänkandet är väl genomarbetat och Malmö stad delar utredningens bedömning att en
restriktiv narkotikapolitik är förenlig med ett skadereducerande förhållningssätt. Staden
välkomnar att utredningen i sin definition av kunskapsbaserad narkotikapolitik inkluderar
förebyggande insatser, vård, stöd och skadereducering. Att utredningens målbildsarbete
involverat narkotikaanvändare och deras anhöriga ses som betydelsefullt.

Yttrande
Yttrandet nedan följer utredningens kapitelindelning och utredningens förkortningar.

Kapitel 5. Utgångspunkter för en kunskapsbaserad narkotikapolitik
5.1.4 Riskfaktorer är ofta kopplade till livsvillkor och levnadsvanor
Malmö stad menar att det finns en tendens i utredningen att behandla risk- och skydds-
faktorer härrörande till olika preventionsnivåer likvärdigt, eller annorlunda uttryckt, att
risk- och skyddsfaktorer som har bäring på narkotikabruk är direkt överförbara mellan
preventionsnivåer (universell, indikerad och selektiv prevention). Även om det kan finnas
överlapp mellan de olika preventionsnivåerna är det angeläget, vid utformningen av den
framtida nationella styrningen, att skilja på hur risk- och skyddsfaktorer mäts och används
beroende på preventionsnivå och målgrupp.

Kapitel 14. Förslag för att stärka förutsättningarna för
narkotikaförebyggande arbete
14.2.1 Kommunerna bör i ökad grad samordna det förebyggande arbetet mellan olika
sektorer
Malmö stad delar utredningens bedömning att kommuner i ökad grad bör samordna
förebyggande arbete mellan olika områden och skapa stabila strukturer för detta. En
otillräcklig samordning mellan olika områden medför en risk för parallella processer och
målkonflikter. Det bör också påpekas att många risk- och skyddsfaktorer är relevanta i
relation till olika typer av problemutfall. Det är av vikt att de strukturer kommuner
                                                                                                2 (7)



utvecklar betonar hälsofrämjande arbete och universella preventionsinsatser.

14.3 Folkhälsomyndigheten ska få i uppdrag att ta fram kunskapsstöd i syfte att höja
kvaliteten i förebyggande arbete
Det är positivt att Folkhälsomyndigheten föreslås få i uppdrag att utveckla ett
kunskapsstöd som inkluderar kvalitetskriterier i det narkotikaförebyggande arbetet och
Malmö stad efterfrågar att detta arbete görs i fortsatt samarbete med den europeiska
narkotikamyndigheten EMCDDA och dess satsning på att höja nivån på europeiskt
preventionsarbete.

14.3.2 Ett nationellt stöd för förvaltning av metoder och arbetssätt bör testas
Malmö stad ställer sig positivt till bedömningen att regeringen bör uppdra åt relevant
aktör att testa samordning av nationell förvaltning av ANDTS-förebyggande metoder
under en pilotperiod, men önskar påtala att en projektperiod på tre år är för kort för att
utveckla och samordna metoder. Malmö stad har erfarenhet av att översätta, kultur-
anpassa och testa effektiva förebyggande program från andra länder. Att förändra
universella risk- och skyddsfaktorer i barns livsmiljöer bedöms ta två till fem år från
det att implementeringen tagit vid.

14.4 Satsningar på att stärka strukturen för samverkan om tidiga insatser bör fortsätta
Betänkandets konstaterande av behovet att stärka strukturen för tidiga samordnade
insatser (TSI) delas av Malmö stad, som dock vill påtala betydelsen av universella insatser
i ett hälsofrämjande och förebyggande perspektiv. Effektiva universella insatser och
insatser baserade på proportionell universalism (breda insatser med förstärkning i relation
till behov) har visat sig ge goda effekter bland sårbara grupper barn och unga med förhöjd
risk.

14.5.1 Föräldrastöd bör göras tillgängligt för fler föräldrar
Malmö stad instämmer i betänkandets bedömning att kommuner behöver ta initiativ till
att systematisera sitt arbete med föräldraskapsstöd för att det ska bli hållbart och jämlikt.

14.5.2 Skolverket bör få i uppdrag att ta fram stöd för skolans hälsofrämjande och
narkotikaförebyggande arbete
Malmö stad stödjer förslaget att Skolverket bör få i uppdrag att ta fram stöd för skolans
hälsofrämjande och narkotikaförebyggande arbete. Det råder idag brist på kunskap om
evidensbaserat narkotikaförebyggande arbete i skolan. Det är angeläget att stödet
fokuserar på evidensbaserade metoder och inte enbart policyarbetet. Stödet bör också
redogöra för insatser vilka skolan ska åstadkomma och vad som ska göras i samverkan
med andra aktörer. Ett evidensbaserat hälsofrämjande och narkotikaförebyggande arbete
kan bygga vidare på EUPC (European Prevention Curriculum) eller som den svenska
versionen kallas ”En guide för yrkesverksamma om vetenskapligt baserad ANDTS-
prevention”.

Kapitel 15. Ett särskilt program för att förebygga narkotikaanvändning
hos barn och unga
                                                                                             3 (7)



Malmö stad ser positivt på förslaget till ett nationellt program som uppmärksammar
behovet av insatser på flera olika preventionsnivåer och inom olika sektorer för att
förebygga narkotikaanvändning hos unga. Staden delar inställningen att ett effektivt
narkotikaförebyggande arbete har potential att minska behoven av resurser och åtgärder
inom andra områden. Omvänt gäller att satsningar kring exempelvis föräldrastöd och
tidiga samordnade insatser för barn och unga som riskerar en ogynnsam utveckling kan
förebygga skadligt bruk och beroende av narkotika. Många risk- och skyddsfaktorer är
med andra ord relevanta i relation till olika typer av problemutfall, vilket talar för att
synergivinster kan nås genom ökat fokus på universella insatser. Malmö stad noterar att
utredningens fokus ligger på preventiva insatser på selektiv och indikerad nivå.
15.2 Insatser i programmet för att förebygga narkotikaanvändning hos barn och unga
Det är av vikt att skolan ses som en betydelsefull aktör i det föreslagna programmet. För
att skolan ska kunna utföra ett utökat uppdrag utifrån förslaget och tillhandahålla elever
det stöd som behövs bedömer Malmö stad att det krävs att skolorna får extra resurser.

Kapitel 16. Tillgänglig vård och stöd med god kvalitet
16.6 Statliga ekonomiska styrmedel ska anpassas för att stödja omhändertagandet vid
skadligt bruk eller beroende
Det är välkommet att regeringen tydliggör förväntningar på primärvården och öronmärker
medel för att stödja vårdområdet skadligt bruk och beroende inom omställningen mot
god och nära vård. Särskilt angeläget är det att etablera uppsökande verksamheter från
primärvården på platser dit personer med beroende söker sig.
16.7 Vård- och stödinsatserna för barns och ungas skadliga bruk eller beroende av
narkotika bör förtydligas
Malmö stad är positiv till utredningens uppmaning till regioner och kommuner att
tydliggöra hälso- och sjukvårdens ansvar för att behandla barn och ungas skadliga bruk
eller beroende av narkotika, särskilt barn- och ungdomspsykiatrin, samt att tillsammans
med kommunerna samordna strukturen för omhändertagandet.
16.8 Samordningen av vård- och stödverksamheter för barn och unga ska utökas
Malmö stad vidhåller synpunkten som tidigare lämnats i stadens yttrande kring
Samsjuklighetsutredningens delbetänkande; att nuvarande regelverk inte stödjer
integrerade verksamheter och att en särskild lag kan underlätta detta. Det är angeläget
att integrerade verksamheter för unga, så som Mariamottagningar, regleras i lag för att
underlätta implementering och säkerställa likvärdig tillgång i alla Sveriges kommuner.

16.10 Främja utveckling för en god och jämlik kvalitet utifrån brukarnas och
patienternas behov
Förslagen och bedömningarna inom detta område är bra, men Malmö stad önskar
uppmärksamma utredningen på att det finns fler grupper med skadligt bruk eller beroende
som kan betraktas som särskilt utsatta. I detta sammanhang vill Malmö stad dels nämna
gruppen äldre, dels personer med intellektuell funktionsnedsättning och/eller autism.
Angående den sistnämnda gruppen är det få av dagens behandlingsalternativ som är
anpassade till målgruppen, vilket medför att mottagligenheten för behandling är låg
och många personer avbryter behandling. Det föreligger behov av nationella kunskaps-
och metodstöd avseende denna målgrupp. Angående gruppen äldre med skadligt bruk
eller beroende vill Malmö stad uppmärksamma att det kan föreligga komplexa och
sammansatta behov, samt att stadens verksamheter noterat att gruppen vuxit. Det är
                                                                                                4 (7)



önskvärt att bägge målgrupper tas i beaktning under framtida utredningar för stöd till
kommunerna avseende kompetenshöjning och metod.

Malmö stad är positivt inställd till utredningens bedömning att Socialstyrelsen inom ramen
för det nationella hälsoprogrammet för barn och unga bör utreda hur olika aktörer ska
kunna identifiera och stödja fler individer med ADHD.

16.10.5 En rationell läkemedelsförskrivning av narkotikaklassade läkemedel med stöd
för nedtrappning
Malmö stad välkomnar utredningens bedömningar kring behovet av implementering
av kunskapsstöd för rationell användning av narkotikaklassade läkemedel, nedtrappning
med stöd, styrning mot en minskning av förskrivningar av dessa läkemedelstyper och
utveckling av ändamålsenliga patientstöd. Bedömningen att opioidantagonister bör
förskrivas till patienter som behandlas med opioider är välkommen.
Det är positivt att Socialstyrelsen och Läkemedelsverket föreslås få till uppdrag att
stöda implementeringen av nationella kunskapsstöd och stödja lärande inom området
läkemedelsberoende. Malmö stad bifaller även förslaget att Tandvårds- och läkemedels-
förmånsverket får till uppdrag att utreda frågan om mindre förpackningsstorlekar av
narkotikaklassade läkemedel inom läkemedelsförmånen.

Kapitel 17. Läkemedelsassisterad behandling vid opioidberoende (LARO)
17.3 Förslag och bedömningar om ökad tillgänglighet till och förbättrad kvalitet i LARO
Malmö stad delar utredningens bedömningar och förslag för ökad tillgänglighet och
förbättrad kvalitet avseende LARO. Likaså instämmer staden i att LARO bör ses som
såväl skadereducerande som rehabiliterande, att kunskapen om LARO och samverkan
mellan huvudmännen behöver förbättras samt att tillgängligheten behöver utvecklas så att
fler patienter i landet kan få tillgång till LARO.

17.3.3 Personcentrerade vård- och insatsförlopp vid opioidberoende behöver utvecklas
Förslaget om ett evidensbaserat vårdförlopp för skadligt bruk eller beroende av opioider
med fokus på LARO är positivt. Malmö stad bedömer att detta kan ersätta de många och
ofta olikt utformade regionala vårdprogrammen. Vidare välkomnas bedömningen att detta
vårdförlopp bör gälla oavsett om behandling inleds vid institution, fängelse, rättspsykiatri,
slutenvård eller öppenvård.

Kapitel 19. Vård och stöd till anhöriga
19.5.4 Anhörigperspektivet ska stärkas i nationellt strategiskt arbete
19.5.5 Det behövs en nationell aktör som driver på arbetet för anhöriga inom området
Malmö stad ser positivt på att anhörigfrågor stärks i olika nationella strategier och
statsbidrag om det bidrar till att fler anhöriga söker och får vård och stöd. Vidare
instämmer staden i att det kan ge synergier att samla det kunskapsutvecklande och
pådrivande arbetet om anhörigfrågor hos en aktör (Nationellt kompetenscentrum
anhöriga).

Kapitel 20. Hantering av naloxon och andra opioidantagonister utanför
hälso- och sjukvården
Malmö stad ser mycket positivt utredningens förslag om en ny lag om hantering av
opioidantagonister utanför hälso- och sjukvården och delar utredningens bedömning att
                                                                                               5 (7)



en särskild lag är det mest ändamålsenliga sättet att möjliggöra för verksamheter utanför
hälso- och sjukvården att hantera opioidantagonister. Staden ser klara fördelar i att
verksamheter som kommer i kontakt med målgruppen föreslås kunna rekvirera, förvara,
administrera och överlämna opioidantagonister och framhåller att detta förslag kan rädda
liv. Förslaget bedöms även kunna få sekundära positiva effekter i form av att brukare kan
bli mer benägna att uppsöka personal i kommunens verksamheter vid behov av stöd och
hjälp, både vid överdosering och kring annat i det dagliga livet. Ökad tillgänglighet till
opioidantagonister bedöms kunna bli en del i det suicidpreventiva arbete, då det ger fler
aktörer möjlighet att agera vid avsiktlig överdosering med opioider. Det är välkommet att
utbildning om läkemedlet är ett krav i den föreslagna lagen.

Kapitel 21. Förslag om skadereducering och lågtröskelverksamheter
21.2.1 Förslag till definition av skadereducering inom narkotikaområdet som bör antas
av riksdagen
21.2.2 Målet med narkotikapolitiken kan behöva förändras
Malmö stad instämmer i bedömningen att det går att förena en restriktiv folkhälsobaserad
narkotikapolitik med ansats att förebygga användning av narkotika och samtidigt begränsa
de skador som uppkommer till följd av narkotikaanvändning. Så till vida ser staden
positivt på utredningens förslag till definition av skadereducering och bedömningen att
denna bör bli fastställd av riksdagen.
Staden ställer sig osäker till bedömningen att målet för den nationella narkotikapolitiken
skulle omformuleras till ”ett samhälle med minskade skador av narkotika” i och med att
begränsningar i utredningens direktiv inneburit att utredningen inte haft till uppgift att
utvärdera narkotikapolitiken i hela dess bredd eller inkludera tillgångsbegränsning. I och
med betänkandets bedömning (22.2.1) att regeringen bör initiera en översyn av narkotika-
strafflagen och påföljderna vid narkotikabrott så bedömer Malmö stad förslaget till
omformulering av den nationella narkotikapolitiken som prematurt. Staden menar också
att en sådan översyn, utöver att utreda hur lagen påverkar de medicinska och sociala
skadeverkningarna och tillgången till vård- och omsorgsinsatser, bör inkludera en analys
av hur tillgångsbegränsade insatser påverkar förekomst och tillgänglighet till narkotika och
utbredning av narkotikabruket.
21.3.1 Sprututbytesverksamheter ska få ett bredare syfte och genom lagförändringar nå
fler som injicerar narkotika
Utredningens bedömning om ett utökat utbud av lågtröskelverksamheter som kan erbjuda
flera skadereducerande och hälsofrämjande insatser samtidigt är positiv. Sprututbytes-
verksamheter är en möjlig arena för att inkludera mer hälsofrämjande inslag för
målgruppen. Malmö stad bedömer det också som positivt att tillståndspliktighet föreslås
slopas till förmån för en anmälningsplikt till Inspektionen för vård och omsorg.

21.4.2 Metod- och pilotutveckling inom skadereducering och lågtröskelperspektiv
Malmö stad välkomnar förslaget och anser att samtliga områden som utredningen vill
utveckla genom statsbidrag är angelägna att prova och utvärdera. Stadens arbetsmarknads-
och socialnämnd är positivt inställd till att starta pilotverksamhet inom något eller några
av områdena och kommer att överväga att ansöka om statsbidrag om förslaget
genomförs.
                                                                                                6 (7)



21.5 Vilka insatser behöver införas i Sverige?
Malmö stad vill erinra utredningen om att den europeiska narkotikamyndigheten
EMCDDA och EU:s smittskyddsmyndighet ECDC bedriver ett arbete för att ta fram
riktlinjer och vägledning vad gäller skadereducering. Vid utformningen av framtida
skadereducerande insatser finns skäl att beakta detta arbete.
21.5.3 Anpassade boendelösningar för personer med skadligt bruk eller beroende
Förslaget om att kartlägga olika typer av boendeformer för personer med skadligt bruk
eller beroende utifrån olika lagstiftningar välkomnas. I tidigare yttrande gällande
Samsjuklighetsutredningen har Malmö stad pekat på behovet av föreskrifter, allmänna råd
eller handböcker gällande boende med särskilt service enligt socialtjänstlagen, då detta helt
saknas. Det finns en otydlighet gällande långsiktiga boendelösningar till personer med
skadligt bruk och beroende som möter betydande svårigheter i sin livsföring och som har
behov av stöd, vård, omsorg eller tillgång till personal av andra anledningar under stora
delar av dygnet. Det föreligger även behov av förtydligande kring boendeinsatser för unga
16–20 år i förhållande till skadligt bruk och beroende, psykisk funktionsnedsättning och
samsjuklighet.

Kapitel 22. Vård, stöd och andra insatser för personer som begått brott
eller vårdas utan samtycke
22.2.1 Lagstiftning behöver ses över
Malmö stad instämmer i bedömningen att det behövs en översyn av narkotikastrafflagen,
dels utifrån de skäl som utredningen hänvisar till, men att det även bör inkludera en analys
av hur tillgångsbegränsade insatser påverkar förekomst och tillgänglighet till narkotika och
utbredning av narkotikabruket. Staden ser också att en sådan översyn skulle skapa en
möjlighet att utreda behov och förutsättningar för införande av drug checking, då detta inte
är möjligt inom gällande straffrätt.
22.2.2 Rapporteftergift
Förslaget om en översyn av tillämpningen av rapporteftergift är välkommet. Malmö stad
menar att det skulle gagna målgruppen om det kombineras med att polisen lotsar personer
till vård- och stödinsatser för skadligt bruk och beroende när det finns ett sådan behov.
22.3.3 Kriminalvården ska kunna initiera upprättande av en samordnad
verkställighetsplan
Malmö stad är positiv till förslaget om att Kriminalvården ska kunna ta initiativ till att
regionen och/eller kommunen ska delta i upprättandet av en samordnad verkställighets-
plan om det finns behov av vård- och stödinsatser efter frigivningen. Det kan bidra till att
uppfylla syftet att tydliggöra ansvar och samla personens behov av insatser från alla
aktörer i en plan.
22.3.5 Myndigheterna ska få i uppdrag att ta fram riktlinjer och medel ska avsättas för
samordnad planering
Förslaget att Statens institutionsstyrelse (SiS) och Kriminalvården ska kunna initiera och
samordna en samordnad individuell planering är välkommet. Det går i linje med
ambitionen att vård efter behov ska vara lättillgängligt för den enskilde.
22.3.9 Vägledning för vård och stöd för unga som misstänks för narkotikabrott
Malmö stad menar att det är särskilt angeläget att titta på möjligheterna för polisen till
rapporteftergift för unga och hur misstanke om narkotikabrott kan bli ingången till vård
                                                                                                 7 (7)



och stöd för denna grupp. Detta är ett bra exempel på insatser som behöver komplettera
utredningens förslag 16.8 om samordning av vård- och stödverksamheter för barn och
unga samt en del i programmet för att förebygga narkotikaanvändning för barn och unga.

Kapitel 24. Ett nationellt program för att minska dödsfall till följd av
narkotika- och läkemedelsförgiftningar
24.3.1 Regeringen ska anta ett program för att minska antalet dödsfall till följd av
läkemedels- och narkotikaförgiftningar och besluta ett konkret mål för den första
femårsperioden
Malmö stad välkomnar förslaget om ett nationellt program, samt att detta kopplas till
konkreta mål kring reducering av dödlighet. Staden ser att programmet utgör en viktig
del i att synliggöra behovet av politiskt engagemang och vill understryka vikten av att
regeringen avsätter resurser för de insatser som omfattas av programmet för att visa allvar
med ambitionen.

Kapitel 27. Robusta strukturer för kunskap, forskning samt kunskaps-
baserad vård, stöd och skadereducering
Malmö stad ser det som positivt att utredningen poängterar att bristande följsamhet till
nationella styrdokument inte enbart förklaras i termer av kunskapsbrister, utan att det i
många fall kan finnas andra omständigheter som hindrar förändring och implementering
av kunskapsbaserade åtgärder. Vidare är det positivt att utredningen tillstår att många av
de riktlinjer och kunskapsstöd som tas fram på nationell nivå är riktade till beslutsfattare i
kommuner och regioner, snarare än yrkesverksamma. Malmö stad delar utredningens
inställning att vägledningar, handböcker och kunskapsstöd i högre grad behöver nå
verksamheterna och att stöd för implementering behöver utvecklas.

Konsekvensanalyser
Malmö stad instämmer i utredningen bedömning att förslaget (22.3.3) om skyldighet
för kommun och region att medverka vid samordnad verkställighetsplanering på initiativ
av Kriminalvården får konsekvenser för den kommunala självstyrelsen, men att det är
proportionerligt i relation till syftet. Utredningen föreslås att detta nya åtagande för
kommunerna ska ersättas i enlighet med finansieringsprincipen, vilket är välkommet.
Malmö stad menar att det inte går att bedöma vilka ekonomiska konsekvenser förslaget
får för kommuner eftersom det inte framgår hur de medel som kommunerna ska ersättas
med ska fördelas mellan kommunerna. För en del av medlen anges att de ska fördelas
genom en förstärkning av de generella statsbidragen samt enligt en fördelningsnyckel.
Det framgår inte vilken fördelningsnyckel som avses.


Ordförande                       Katrin Stjernfeldt Jammeh



Sekreterare                      Agnes Wemme
