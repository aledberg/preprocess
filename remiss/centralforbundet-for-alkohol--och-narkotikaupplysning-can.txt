Stockholm 22-04-2024                                                Dnr S2024/00085




Remissyttrande över: Vi kan bättre! Kunskapsbaserad
narkotikapolitik med liv och hälsa i fokus, SOU 2023:62


Centralförbundet för alkohol- och narkotikaupplysning (CAN) välkomnar
utredningen och tackar för möjligheten att lämna synpunkter på utredningen
och dess förslag.
CAN kan inledningsvis konstatera att utredningen är ett välkommet bidrag
till hur narkotikapolitiken kan kombineras utifrån perspektiven förebyggande
arbete och en god missbruks- och beroendevård.


Statistik kring användning, beroende och stöd
CAN följer årligen prevalensen av användning av narkotika i årskurs 9 och
årskurs 2 i gymnasiet. CAN:s nationella skolundersökning visar att
narkotikaerfarenheten har legat på ungefär samma nivå bland
niondeklassarna under de senaste 20 åren och det samma gäller för
gymnasieeleverna. Under 2023 svarade 7 procent av niondeklassarna och 15
procent av gymnasieeleverna att de någon gång använt narkotika.
Däremot har det över tid skett en ökning i hur ofta elever med
narkotikaerfarenhet har använt narkotika och tydligast är uppgången bland
niondeklassarna. I genomsnitt har niondeklassarna med narkotikaerfarenhet
använt narkotika dubbelt så många gånger idag jämfört med för 30 år sedan.
I båda årskurserna var cannabis det vanligaste preparatet.
Våren 2021 genomförde CAN undersökningen Vanor och Konsekvenser i den
vuxna befolkningen (17–84 år) i Sverige. Enligt denna har ca 8 procent av
befolkningen använt narkotikaklassade preparat och/eller läkemedel under
de senaste 12 månaderna. Cannabis var det vanligast använda preparatet följt
av icke-förskriven användning av smärtstillande läkemedel och sömn-
/lugnande läkemedel. Ungefär var fjärde narkotikaanvändare hade använt
narkotika 2–4 gånger under det senaste året (27 procent). En av tio hade
använt narkotika 100 gånger eller mer (11,4 procent). Användningen av
cannabis och övrig narkotika var vanligare bland män än bland kvinnor. Vid
en närmare analys av materialet, presenterat i ett kortfakta, kan konstateras
att cannabiskonsumtionen är skevt fördelad och en tiondel av användarna
står för närmare tre fjärdedelar av alla konsumtionstillfällen. Män, unga
respektive boende i storstadsregioner är överrepresenterade i antal
konsumtionstillfällen.
Undersökningen visar vidare att det är omkring 2 procent av befolkningen
som uppfyller kriteriet för att som minst ha milt substansbrukssyndrom
enligt DSM-5.



CAN, Centralförbundet för alkohol- och narkotikaupplysning, www.can.se, info@can.se   1
adress: Östgötagatan 90, 116 64 Stockholm, tel: 08-412 46 00
bankgiro: 5626-3841, plusgiro: 30 59-3, organisationsnummer: 802000-5461, bank: SEB
15,4 procent uppgav år 2021 att de hade någon i sitt liv som hade använt
narkotika och 25 procent av dem hade påverkats negativt av det.
Endast 3,2 procent av de som har någon i sitt liv som dricker för mycket eller
använder narkotika uppgav att de under den senaste 12-månadersperioden
har sökt hjälp för sig själv hos till exempel läkare/psykolog eller
anhörigverksamhet.
Generellt sett var det vanligare att ha sökt hjälp bland de som påverkats
negativt och mycket negativt av någon i sitt liv som använder narkotika
jämfört med motsvarande för alkohol. Fler kvinnor än män som hade sökt
hjälp. Det var vanligast att ha sökt hjälp inom hälso- och sjukvården (59,7
procent), följt av inom kommunen/socialtjänsten (28,0 procent) och på
internet (13,4 procent). Sammantaget tycks det också finnas ett betydande
gap mellan hur många som har problem av andras alkohol- och
narkotikakonsumtion och hur många som söker hjälp och stöd hos sjukvård,
socialtjänst eller andra stödfunktioner.


Förebyggande arbete
Genom KULA (Kunskapsbaserat stöd i utvecklingen av det lokala
förebyggande arbetet) erbjuder CAN kartläggningar av ANDTS-situationen i
län och kommuner. Dessutom ingår stöttning till kommunerna i deras arbete
med att ta fram lägesbilder för det brottsförebyggande arbetet. Inom ramen
för KULA presenteras även ett preventionsindex, som är ett mått på
omfattningen av kommunernas lokala ANDT-förebyggande arbete.
Utöver ovanstående ingår en enkätundersökning bland nyckelpersoner i
kommunerna. Dessa nyckelpersoner ska i någon form ha koppling till det
ANDTS- eller det brottsförebyggande arbetet. Syftet med
enkätundersökningen är att komplettera statistiken och att ge en breddad
bild av det lokala ANDTS- och brottsförebyggande arbetets organisation och
innehåll. Resultaten av KULA presenteras i en kommundialog där vi samlar
alla nyckelpersoner lokalt och presenterar data, preventionsindex och
resultaten från enkätundersökningen.
Utifrån ovanstående bakgrund kommer att CAN nedan att kommentera de
förslag i utredningen som ligger inom vårt expertisområde.


Sammanfattning och ställningstagande

Kapitel 14. Förslag för att stärka förutsättningarna för
narkotikaförebyggande arbete (s. 413)
Det är viktigt och bra att utredningen poängterar och trycker på att: Befintlig
organisation på nationell, regional och lokal nivå inom ANDTS -området
har genererat mycket kunskap som efter hand utvecklat området. Flertalet
kommuner har i dag samordnare för ANDTS-arbetet och i varje län har
länsstyrelserna samordnare av det förebyggande arbetet. De regionala
samordnarna ska verka för att den nationella strategins inriktning sprids och



CAN, Centralförbundet för alkohol- och narkotikaupplysning, www.can.se, info@can.se   2
adress: Östgötagatan 90, 116 64 Stockholm, tel: 08-412 46 00
bankgiro: 5626-3841, plusgiro: 30 59-3, organisationsnummer: 802000-5461, bank: SEB
implementeras regionalt och lokalt. Detta bedömer vi är en ändamålsenlig
struktur som behöver värnas och som behöver byggas vidare på.
Erfarenheter från flera stora nationella ”kommunprojekt” som Sex
Försökskommuner, Tre gånger tre, LUMA och ”Småkommuns satsningen”
har visat på att framgångsfaktorer i ett förebyggande arbete är en gemensam
problembild, gemensamt mål, samverkan, struktur och organisation och
samordning.


14.2 Kommunerna bör i ökad grad samordna det förebyggande arbetet
mellan olika sektorer (s.419)
”I samband med att nya regleringar och förtydliganden av lagstiftning som
rör lokalt förebyggande arbete tillämpas, bör kommunerna prioritera att
samordna det förebyggande arbetet mellan olika områden, och skapa en
stabil struktur för detta.”
CAN tillstyrker förslaget. Kommunerna bör prioritera att samordna arbetet
mellan olika områden för att skapa en stabil struktur och grund för det
förebyggande arbetet. CAN:s erfarenhet, inte minst genom arbetet med
KULA, visar att den lokala nivån har allt att vinna på att:
    •    Stärka den befintliga struktur som finns i kommunen.
    •    Se synergier mellan det ANDTS-förebyggande och det
         brottförebyggande arbetet.
    •    Ha en samsyn mellan olika områden avseende risk- och
         skyddsfaktorer som i många fall samvarierar.
    •    Nyttja de samverkansgrupper som redan är uppbyggda regionalt och
         lokalt.
    •    Kartlägga både ANDTS och brottsindikatorer och utifrån
         kartläggningen identifiera vilka områden som ska prioriteras.
    •    Ta hänsyn till och involvera de starka krafter som ofta finns inom det
         regionala och lokala civilsamhället.
Det är viktigt att de båda perspektiven stärker varandra och inte konkurrerar
lokalt.


14.3.2 Ett nationellt stöd för förvaltning av metoder och arbetssätt bör
testas (s. 426)
”Regeringen bör uppdra åt relevant aktör att testa en samordning av
nationell förvaltning av ANDTS-förebyggande metoder under en
pilotperiod på tre år i enlighet med Folkhälsomyndighetens förslag.”
CAN tillstyrker förslaget. Idag finns det många metoder som olika aktörer
arbetar med och arbetet behöver samordnas, inte minst gällande
metodutveckling och utbildning för att säkerställa en långsiktig förvaltning
och det finns metoder som håller hög kvalitét. Dock är det viktigt att komma
ihåg att allt inte är metoder och att en enskild metod inte löser alla problem i
en kommun.




CAN, Centralförbundet för alkohol- och narkotikaupplysning, www.can.se, info@can.se   3
adress: Östgötagatan 90, 116 64 Stockholm, tel: 08-412 46 00
bankgiro: 5626-3841, plusgiro: 30 59-3, organisationsnummer: 802000-5461, bank: SEB
En bra grund i ett lokalt förbyggande arbete är att utgå från lokala och
regionala kartläggningar och att definiera:
    •    Vilka är utmaningarna hos oss?
    •    Vad har vi idag som vi kan förstärka?
    •    Vad behöver vi utveckla?
    •    Vad ska vi göra
    •    När ska vi göra det?
    •    Hur ska vi göra det?
    •    Vem ansvarar för att genomföra insatsen?
    •    Vad är kostnaden?
    •    Hur ska arbetet följas upp?
Det finns idag ett väldokumenterat stöd för dessa processer.
Folkhälsomyndigheten har tagit fram både “Snabbguiden/EDPQS” och “En
guide för yrkesverksamma om vetenskapligt baserad ANDTS-
prevention/EUPC".


14.3 Folkhälsomyndigheten ska få i uppdrag att ta fram kunskapsstöd i
syfte att höja kvaliteten i förebyggande arbete (s.421)
”Regeringen ska ge Folkhälsomyndigheten i uppdrag att utifrån befintligt
kunskapsläge utveckla ett målgruppsanpassat kunskapsstöd med kriterier
avseende kvalitet i narkotikaförebyggande arbete samt genomföra
utbildningar om kunskapsstödet på regional nivå.”
CAN tillstyrker att det är viktigt att myndigheter samordnar sina
kunskapsstöd till kommuner gällande det ANDTS-förebyggande och det
brottsförebyggande arbetet så att det inte organiseras i stuprör. Här har den
myndighetssamverkansgrupps som finns på nationell nivå och som
samordnas av Folkhälsomyndigheten ett stort ansvar. Det är av vikt att det
finns tydliga mandat och direktiv för deltagarna i gruppen vad som förväntas
av respektive myndighet.


Kapitel 15. Ett särskilt program för att förebygga narkotikaanvändning hos
barn och unga (s.463)
Regeringen ska anta ett särskilt program som omfattar en femårsperiod och
som kompletterar gällande ANDTS1 -strategi, för att förebygga
narkotikaanvändning hos barn och unga i åldrarna 0–25 år. Länsstyrelserna
ska få in uppdrag att länsstyrelserna i uppdrag att stödja kommunerna i
genomförandet av programmet och Folkhälsomyndigheten ska få i uppdrag
att leda och följa upp genomförandet av programmet på nationell nivå.
CAN ställer generellt positiv till förslaget, men vill framföra att det svårt att
utläsa i utredningen av vad programmet med 11 punkter specifikt kommer att
innebära. Denna del i utredningen skulle kunna förtydligas.




CAN, Centralförbundet för alkohol- och narkotikaupplysning, www.can.se, info@can.se   4
adress: Östgötagatan 90, 116 64 Stockholm, tel: 08-412 46 00
bankgiro: 5626-3841, plusgiro: 30 59-3, organisationsnummer: 802000-5461, bank: SEB
Kapitel 19 Vård och stöd till anhöriga (s.591)
CAN tillstyrker förslagen i kapitlet. Detta utifrån de resultat som
framkommer i undersökningen Vanor och konsekvenser och som beskrivs i
CAN rapport 217: Utsatthet för andras användning av alkohol, narkotika och
tobak - En studie om negativa konsekvenser och att söka hjälp för det (se text
i inledningen).


Kapitel 26. Beräkning av antalet personer med skadligt bruk eller beroende
(s. 791)
26.3 Förslag angående framtida skattningar (s.802)
”Regeringen ska komplettera 11 § i förordningen (2021:248) med
instruktion för Folkhälsomyndigheten på så sätt att det framgår att
myndigheten årligen ska skatta förekomsten av skadligt bruk eller beroende
av narkotika i befolkningen.”
På 90-talet genomförde CAN två case finding-studier med capture recapture-
teknik i syfte att skatta förekomst av allvarlig narkotikaanvändning. Eftersom
kontinuerlig kunskap om problematiskt bruk i befolkningen (”PDU”) idag
saknas, samtidigt som detta är efterfrågat, stödjer vi förslaget och instämmer
i att det numera är betydligt enklare att genomföra beräkningarna tack vare
tillgång till digitala register, liksom standardiseringar av metod och
processer.




I detta ärende har direktör Charlotta Rehnman beslutat. Utredare Ulf
Guttormsson och samordnare Daniel Müller har bidragit med synpunkter
och inspel.




Charlotta Rehnman
Direktör, CAN




CAN, Centralförbundet för alkohol- och narkotikaupplysning, www.can.se, info@can.se   5
adress: Östgötagatan 90, 116 64 Stockholm, tel: 08-412 46 00
bankgiro: 5626-3841, plusgiro: 30 59-3, organisationsnummer: 802000-5461, bank: SEB
