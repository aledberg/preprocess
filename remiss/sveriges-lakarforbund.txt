  2024-04-22                                                                                Gem 2024/0064


                                                                                                     Till
                                                                                      Socialdepartementet




  Vi kan bättre! Kunskapsbaserad narkotikapolitik
  med liv och hälsa i fokus, SOU 2023:62
  Sveriges läkarförbund har fått rubricerat betänkande på remiss och vill framföra
  följande synpunkter.


  Sammanfattning
  Sveriges läkarförbund är positiv till utredningens övergripande inriktning och har inget
  att invända mot de förslag Narkotikautredningen lämnar i sitt slutbetänkande.
  Utredningen har på ett förtjänstfullt sätt samlat ihop mycket av den kunskap som finns
  på området och identifierat de kunskapsluckor som behöver fyllas. Man har också tagit
  in erfarenheter från andra länder vilket är viktigt för att förstå den svenska situationen.
  Betänkandet är på många sidor och består i stor utsträckning av bedömningar,
  uppmaningar och kunskapssammanställningar. De flesta förslagen är inte skarpa
  lagförslag utan mer övergripande rekommendationer om åtgärder som bör vidtas på
  olika nivåer och av olika instanser. Förslagen förefaller rimliga, det gäller bara att det
  blir verkstad av det också.


  Mer detaljerat om förslagen
  Utredningen präglas genomgående av ett humanistiskt förhållningssätt. Det är bra att
  brukarnas behov är i fokus, samtidigt som många av förslagen är grundade i vetenskap
  och beprövad erfarenhet.
  Primärvården är idag hårt belastad och det är ett stort bekymmer att det saknas
  resurser för att klara primärvårdens grunduppdrag. Att ha en fast läkarkontakt med ett
  rimligt antal listade patienter, dvs 1100 patienter per specialist, är en viktig förutsättning
  för att möjliggöra upptäckt och tidiga insatser vid beroende och missbruk. Det är också
  en grund för att skapa förutsättningar för effektiv samverkan mellan primärvård och
  specialiserad beroendevård.
  Läkarförbundet tycker att det är mycket bra att utredningen lyfter behovet av långsiktig
  kompetensförsörjning när det gäller kunskap om skadligt bruk och beroende samt om
  aktuella evidensbaserade insatser. Fortbildning förutsätter dock att det finns fast




lakarforbundet.se  tryggvard.se   #tryggvard  #vitaransvar                Facebook  Twitter  Instagram  Linkedin
Telefon 08-790 33 00               Postadress: Box 5610, 114 86 Stockholm   Besöksadress: Villagatan 5, Stockholm
personal att utbilda. Resurs- och bemanningsbristen i primärvården är ett
grundläggande problem som behöver åtgärdas.
I kapitel 15 och 16 lyfts flera förslag som syftar till att göra vården mer jämlik och
kunskapsbaserad. Läkarförbundet stöder till exempel förslaget att utreda möjligheten
till gemensam dokumentation och informationsdelning i integrerade verksamheter.
Kapitel 17 ger en god bild av hur LARO fungerar i Sverige idag, och analyserar en rad
aktuella problem på ett insiktsfullt sätt. Utredningen har också en rad konstruktiva
förslag som skulle minska de regionala skillnaderna, som idag är oacceptabelt stora
både när det gäller tillgång till LARO och vårdens kvalitet. I detta arbete är även
resonemangen i kapitel 18 viktiga: så länge vi saknar grundläggande registerbaserade
data om LARO kommer alla diskussioner om vårdens utveckling att famla i mörkret,
och eventuella reformer blir omöjliga att utvärdera på systemnivå.
Det är ett bekymmer att de flesta regioner ännu efter mer än 10 års tid inte har
direktöverföring från sina journalsystem till kvalitetsregistret. Här hade Läkarförbundet
gärna sett skarpare förslag om hur detta ska förändras. Att lägga stor tillit till att
regionerna själva ska börja ta ansvar för saken, när de hittills inte klarat av det, är i
våra ögon naivt. Utredningens förslag om förbättrad datainsamling i befintliga register
kan ha en poäng men risken är att de leder till ökad administration och i slutänden
bristfällig datakvalitet som gör resultaten bedrägliga.
Kapitel 20 om naloxon, med förslag om en ny lag för att öka tillgången till detta även
utanför sjukvården, är angeläget.
Förslaget om att ändra målsättningen för narkotikapolitiken som helhet, från det
orimliga målet om ett narkotikafritt samhälle till ”ett samhälle med minskade skador av
narkotika”, är välkommet.
Att behovet av välfungerande sprututbyten tillgodoses över hela landet stöder
Läkarförbundet liksom att dessa verksamheter utvecklas med fler evidensbaserade
lågtröskelinsatser. Att möjliggöra köp av sprutor och kanyler på apotek, kan vara ett bra
komplement inte minst för personer som bor långt ifrån ett sprututbyte.
Vi vill också lyfta fram vikten av att nya insatser redan från början inbegriper planer på
vetenskaplig utvärdering. Så att det inte bara blir kortvariga projektsatsningar som inte
tas om hand utan även genererar ny kunskap på området.
Utredningen fick tyvärr inte lämna förslag på det straffrättsliga området, men har i
kapitel 22 gått igenom hur rättssystemet hanterar personer med skadligt bruk eller
beroende. Läkarförbundet ser positivt på förslaget att regeringen bör initiera en översyn
av narkotikastrafflagen och utreda hur den påverkar personer med beroende.




                                                                                             2
Med vänlig hälsning

SVERIGES LÄKARFÖRBUND



Sofia Rydgren Stale     Eva Stina Lönngren
Ordförande              Utredare
Sveriges läkarförbund   Politik och profession

                        evastina.lonngren@slf.se
                        Direkttelefon 08-790 3441




                                                    3
