                                                   YTTRANDE
                                                   dnr. AD 2024 - 118



Tony Boman                                          s.remissvar@regeringskansliet.se
tony.boman@mfof.se                                  s.sof@regeringskansliet.se.

Elenor Nygren
elenor.nygren@mfof.se


Skellefteå 2024-04-16




Narkotikautredningen – Vi kan bättre! Kunskapsbaserad
narkotikapolitik med liv och hälsa (Dnr: S2024/00085)

Myndigheten för familjerätt och föräldraskapsstöd (MFoF) har beretts tillfälle att yttra sig
över den rubricerade promemorian.
Utredningen har haft i uppdrag att föreslå hur en fortsatt restriktiv narkotikapolitik kan
kombineras med ett effektivt narkotikaförebyggande arbete, en god missbruks- och
beroendevård som innehåller insatser för skademinimering samt insatser för att ingen ska
dö till följd av läkemedels- och narkotikaförgiftningar (Dir. 2022:24)

MFoF är överlag positiv till de insatser och åtgärder som utredningen föreslår, men
tycker att det finns förslag som behöver analyseras ytterligare utifrån rådande lagstiftning
inklusive barnkonventionen.


14 Förslag för att stärka förutsättningarna för narkotikaförebyggande arbete
MFoF ser positivt på utredningens förslag för stärkt förebyggande arbete i kapitel 14 och
15. MFoF delar utredningens bedömning att satsningar på ökat föräldraskapsstöd med
syfte att främja hälsa och förebygga ohälsa hos barn och unga är viktiga för att förebygga
skadligt bruk eller beroende. MFoF håller också med om att det är viktigt att
föräldraskapsstödet görs tillgängligt för fler föräldrar, är jämlikt och målgruppsanpassat.
MFoF ställer sig positivt till förslaget att stödet bör kompletteras med information om hur
föräldrar kan kommunicera om narkotika med sina barn. MFoF instämmer även i att ett
ANDTS strategiskt arbete behöver stärkas, spridas och implementeras likvärdigt över
landet.


19.5 Stärkt stöd till anhöriga
MFoF instämmer att ett stärkt anhörigstöd behövs, i synnerhet för barn- och föräldrar,
och ser positivt på utredningens förslag om stärkt stöd till anhöriga.




                             Postadress: Box 35, 931 21 SKELLEFTEÅ
                                     Telefon: 010 – 190 11 10
                               E-post: info@mfof.se • www.mfof.se
                                                     YTTRANDE
                                                     dnr. AD 2023 - 637




21.2.2 Målet för narkotikapolitiken kan behöva förändras
MFoF anser att det är möjligt att kombinera en restriktiv narkotikapolitik, såsom den
nuvarande, med ökade skadereducerande insatser, och ser utmaningar med utredningens
förslag om en ändring av nuvarande narkotikapolitik. MFoF anser att målet med ett
samhälle fritt från narkotika bör finnas kvar. Narkotikaanvändningen i Sverige är, som
utredningen skriver, lägre än i många andra länder, särskilt bland unga under 18 år.

Den restriktiva narkotikapolitiken signalerar till alla i ett föräldraskap att det är viktigt att
skapa en god och trygg uppväxt för barn och unga. Samhället bör därför fortsätta att
tydligt verka för narkotikafria miljöer, i synnerhet för barn upp till 18 år.

Utredningens förslag att ändra målet för narkotikapolitiken behöver analyseras vidare och
barnets bästa noga beaktats.


28.2.4 Konsekvenser för barn
Utredningen diskuterar kortfattat sina förslag i ljuset av barnkonventionen och bedömer
att förslagen i huvudsak har positiva konsekvenser för barn. MFoF tycker att en mer
djupgående barnkonsekvensanalys med utgångspunkt i artikel 33 i barnkonventionen
behöver göras.

I detta ärende har Generaldirektör Per Bergling varit beslutande. Utredarna Tony Boman
och Elenor Nygren har varit föredragande. I den slutliga handläggningen har också
avdelningschef Carolina Holting deltagit.




Per Bergling
Generaldirektör                                  Tony Boman
                                                 Utredare

                                                 Elenor Nygren
                                                 Utredare




                               Postadress: Box 35, 931 21 SKELLEFTEÅ
                                       Telefon: 010 – 190 11 10
                                 E-post: info@mfof.se • www.mfof.se
