PM Rotel IV (Dnr KS 2024/120)



Narkotikautredningen - Vi kan bättre!
Kunskapsbaserad narkotikapolitik med liv och hälsa i
fokus (SOU 2023:62)
Remiss från Socialdepartementet
Remisstid den 15 april 2024

Förslag till beslut

 Borgarrådsberedningen föreslår att kommunstyrelsen beslutar följande.
   1. Remissen besvaras med hänvisning till vad som sägs i stadens promemoria.
   2. Paragrafen justeras omedelbart.


Föredragande borgarrådet Alexander Ojanne

Sammanfattning av ärendet
Socialdepartementet har remitterat Narkotikautredningen - Vi kan bättre!
Kunskapsbaserad narkotikapolitik med liv och hälsa i fokus till bland annat
Stockholms stad för yttrande. Utredningen föreslår hur en fortsatt restriktiv
narkotikapolitik kan kombineras med ett effektivt narkotikaförebyggande arbete, en
god missbruks- och beroendevård som innehåller insatser för skademinimering samt
insatser för att ingen ska dö till följd av läkemedels- och narkotikaförgiftningar.
Syftet med utredningen är att säkerställa att narkotikapolitiken är förenlig med kraven
på evidensbaserad vård, beprövad erfarenhet och skademinimering samt att den
utvecklas och anpassas till nutidens och framtidens utmaningar. Utredningens förslag
och bedömningar innehåller såväl förebyggande insatser som vård- och stödinsatser
och skadereducerande insatser.
Ett av förslagen i utredningen får konsekvenser för den kommunala självstyrelsen.
Det handlar om den skyldighet som föreslås för kommun och region att medverka vid
samordnad verkställighetsplanering som initieras av Kriminalvården. Utredningen
föreslår att kommunerna kompenseras för det nya åtagandet i enlighet med
finansieringsprincipen.

Beredning
Ärendet har remitterats till stadsledningskontoret, socialnämnden, Farsta
stadsdelsnämnd, Hägersten-Älvsjö stadsdelsnämnd, Järva stadsdelsnämnd och
Södermalms stadsdelsnämnd.




                                                                                    1 (31)
Stadsledningskontoret är positiv till en förändring av samhällets insatser till
målgruppen med beroende. Gällande skadereducerande insatser saknas en vägledning
kring vad perspektivet innebär för socialtjänstens insatser. Vissa förändringar kan
innebära ökade kostnader.
Socialnämnden ställer sig överlag positiv till förslag och bedömningar i utredningen,
men vill se förtydliganden och utveckling av resonemangen liksom strategier för
implementering. Vissa förändringar kan innebära ökade kostnader. Visionen bör inte
förändras. Samtliga sårbara grupper bör fångas upp i Socialstyrelsens pågående
kunskapsutvecklande arbete.
Farsta stadsdelsnämnd ser positivt på narkotikautredningen och alla beskrivna
förslag som kan leda till en mer kunskapsbaserad narkotikapolitik med liv och hälsa i
fokus.
Hägersten-Älvsjö stadsdelsnämnd ställer sig positiv till slutbetänkandets förslag men
ställer sig dock ifrågasättande till att skapa ett separat program för
narkotikaförebyggande arbete, och ser hellre att de förslag som utredningen
presenterar lyfts in strukturen för det befintliga nationella ANDTS-programmet.
Järva stadsdelsnämnd är i huvudsak positiv till utredningens förslag.
Södermalms stadsdelsnämnd är positiv till utredningens slutsatser och förslag om att
ändra målet för narkotikapolitiken. När det gäller personer med funktionsnedsättning
med skadligt bruk eller beroende av narkotika saknas särskilda boenden med kunskap
om målgruppen.


Föredragande borgarrådets synpunkter
Narkotikaanvändningen är ett stort problem för samhället. Det bidrar till den
kriminella ekonomin och den otrygghet som följer. Den leder till missbruk och de
tragiska effekter för enskilda och anhöriga som följer. Men framförallt bidrar den till
en för tidig död för mer än 900 personer om året i Sverige. Sverige sticker ut som ett
land med lägre narkotikaanvändning än andra länder men har en högre dödlighet. Jag
välkomnar därför utredningens förslag om att på bred front arbeta för att minska
dödligheten av narkotika.
Inledningsvis anser jag att förslaget om att ändra målet för narkotikapolitiken som
helhet från ”ett samhälle fritt från narkotika” till ”ett samhälle med minskade skador
av narkotika” bör tas bort. Jag instämmer i utredningens bedömning av att det inte
finns något motsatsförhållande mellan å ena sidan en restriktiv och folkhälsobaserad
narkotikapolitik och å andra sidan en politik för att minska skador till följd av
narkotikaanvändning. Därför menar jag att visionen fortsatt bör vara att sträva efter
ett samhälle fritt från narkotika.




                                                                                          2 (31)
Gällande skadereducerande insatser saknar jag en vägledning kring vad perspektivet
innebär för socialtjänstens insatser. Till detta ser jag en risk för ökade kostnader om
Polismyndigheten ges i uppdrag att se över hur myndigheten använder
rapporteftergift vid misstanke om eget bruk och innehav för eget bruk av narkotika
samt att åtalsunderlåtelse även bör kunna övervägas för personer som är i behov av
hälso- och sjukvård i form av beroendevård. Detta kan innebära ökad tillströmning till
socialtjänsten och därmed öka kostnaderna.
Gällande sprututbyten är min mening att regioner bör samverka med kommuner där
verksamheten bedrivs gällande trygghet i närområdet, då sprutor och kanyler som inte
lämnas in ibland kan lämnas i till exempel parker och på gårdar i närmiljön. Ett
sådant samarbete är av vikt för att bidra till det trygghetsskapande arbetet i
närområdet.
Jag ställer mig också frågasättande till att skapa ett separat program för
narkotikaförebyggande arbete och ser hellre att de förslag som utredningen
presenterar lyfts in strukturen för det befintliga nationella ANDTS-programmet.
I övrigt hänvisar jag till stadsledningskontorets tjänsteutlåtande.


Stockholm den 8 maj 2024
Alexander Ojanne

Bilaga
  Remiss - Narkotikautredningen - Vi kan bättre! Kunskapsbaserad narkotikapolitik
  med liv och hälsa i fokus, dnr KS 2024/120-1.1


Borgarrådsberedningen tillstyrker föredragande borgarrådets förslag.


Kommunstyrelsen


Ersättaryttrande av Nike Örbrink (KD) enligt följande.
Effekterna av narkotik slår brett mot samhället och göder såväl kriminella som
orsakar stort lidande för den enskilde missbrukaren och dess anhöriga. Sverige har en
lägre användning av narkotika jämfört med andra länder, men bland Europas högsta
narkotikarelaterade dödlighet. En vanlig orsak till dödsfall är oavsiktlig förgiftning
eller suicid. Därtill finns det högtröskeleffekter som hindrar människor från att söka
hjälp i tid. Det är därför uppenbart att samhället måste samlas och förändra
arbetssätten för att bättre hjälpa människor ur dödligt utanförskap och missbruk.
tredningen ger en rad förslag på hur stat, kommun och region på ett bättre sätt kan nå
dessa, samt arbeta förebyggande.




                                                                                          3 (31)
Utredningen föreslår bland annat att den övergripande målsättningen med
narkotikapolitiken ändras från ”ett samhälle fritt från narkotika” till ”ett samhälle med
minskade skador av narkotika”. Kristdemokraterna ser två risker med befintlig
målsättning. Dels att en nollvision rörande narkotikans existens i samhället inte är
realistiskoch dels att den kan stå i konflikt med en rad av de förslag som presenteras,
där syftet är att minska skadorna. Vi välkomnar därför att den nya målsättningen
föreslås lägga en tyngre vikt vid att minska skadorna. Kristdemokraterna ser
samtidigt att det är viktigt att fortsätta arbeta mot narkotikans utbreddhet till följd av
dess tillgänglighet. Med bakgrund av detta anser vi att en förändrad målsättning bör
kunna kombinera både en vision om minskade skador och minskad tillgänglighet på
narkotika i samhället.
Utredningen föreslår även metoder för brukarrum, drug checking,
sprututbytesprogram, LARO med mer. Många av dessa insatser har visat sig ge
positiva effekter på såväl minskad dödlighet som minskat bruk, varför
Kristdemokraterna välkomnar förslagen. Dock ställer vi oss avvisande till förslaget
om att möjliggöra köp av sprutor och kanyler på apotek. En av fördelarna med
sprututbytesprogrammen är att det etablerar en kontakt mellan den enskilde brukaren
och hälso- och sjukvården. En kontaktväg som riskerar att gå förlorad om samma
möjlighet också ges utanför vården.
Det är uppenbart att den narkotikapolitik som Sverige fört behöver utvecklas i syfte
att minska skadorna för den enskilde brukaren och dess anhöriga. Samtidigt finns det
på olika platser i Sverige exempel på insatser som lyckats med detta,
Kristdemokraterna ser att utredningen i huvuddrag samlar dessa och föreslår
förändringar som kommer att bidra till detta. Samtidigt menar vi att det fortsatt är
viktigt att arbeta förebyggande och för en minskad narkotikatillgång.




                                                                                             4 (31)
Ärendet
Narkotika är ett sammanfattande begrepp för naturliga eller syntetiska kemiska
substanser med förmåga att genom effekter på det centrala nervsystemet påverka
sinnesintryck, stämningsläge eller beteende som att orsaka sömn, skapa
hallucinationer eller ta bort smärta. Upprepad användning av narkotika leder till
toleransutveckling, vilket innebär att det successivt behövs större och tätare intag för
att nå den eftertraktade effekten.
För att hantera problemet kring narkotika globalt finns FN:s narkotikakonventioner,
som Sverige förbundit sig att följa och som i syfte att skydda hälsan förbjuder all
olaglig försäljning och handel med narkotika. Även om narkotikaanvändningen är
mindre i Sverige än i de flesta andra europeiska länder (hälften) eller USA (en
fjärdedel), är det ändå mellan en halv och en miljon svenskar som någon gång det
senaste året använt narkotika. I åldrarna 30–44 år har andelen som använder narkotika
dessutom ökat.
Utredningen föreslår hur en fortsatt restriktiv narkotikapolitik kan kombineras med
ett effektivt narkotikaförebyggande arbete, en god missbruks- och beroendevård som
innehåller insatser för skademinimering samt insatser för att ingen ska dö till följd av
läkemedels- och narkotikaförgiftningar. Syftet med utredningen är att säkerställa att
narkotikapolitiken är förenlig med kraven på evidensbaserad vård, beprövad
erfarenhet och skademinimering samt att den utvecklas och anpassas till nutidens och
framtidens utmaningar. För att främja vård- och stödmottagande och minska stigma
behövs långsiktiga strategier. Det kan ske genom förbättrad tillgång till behandling,
förebyggande av stigma och diskriminering samt information och utbildning.

Utredningens analyser, förslag och bedömningar

Den allvarligaste och mest påtagliga konsekvensen av narkotikaanvändning är för
tidig död genom oavsiktlig förgiftning eller suicid. Sverige har en mindre användning
av narkotika än jämförbara länder, men en hög dödlighet. Under tioårsperioden fram
till 2022 avled cirka 900 personer per år vilket är en ökning av antalet individer.

Hög dödlighet vid skadligt bruk eller beroende
Regeringen uppmanas att:
   •   Anta ett program för att minska dödsfall till följd av narkotika- och
       läkemedelsförgiftningar samt komplettera regeringens vision med en konkret
       målsättning om att dödligheten ska ha minskat med minst 20 procent från
       2022 års nivå fem år efter införandet av programmet.
   •   Uppdra åt Socialstyrelsen att analysera utvecklingen och situationen samt att
       leda genomförandet av och uppföljningen av ett nationellt program för att
       minska antalet dödsfall till följd av narkotika- och läkemedelsförgiftningar.




                                                                                           5 (31)
   •   Anta en särskild lag om hantering av läkemedel utanför hälso- och sjukvården
       som verkar som opioidantagonister. Därmed skulle även personer utanför
       hälso- och sjukvården kunna överlämna naloxon och administrera det i en
       akut situation.
   •   Uppdra åt Socialstyrelsen att utreda hur dödsfallsutredningar inom området
       kan utformas för att på sikt stärka kunskapen om vilka insatser som bör vidtas
       för att minska förgiftningsdödsfall till följd av narkotika eller läkemedel.

   Regionerna uppmanas att:
   •   Intensifiera arbetet med att förskriva naloxon till personer som använder
       narkotika eller har recept på opioidläkemedel.

Förebyggande insatser
I utredningen föreslås att Folkhälsomyndigheten ges i uppdrag att utveckla ett
kunskapsstöd i förebyggande arbete. Vidare föreslås att den pågående satsningen för
ökat föräldrastöd som genomförs av Myndigheten för familjerätt och
föräldraskapsstöd fortsätter. Syftet är att utveckla en jämlik och ökad tillgång till stöd
i föräldraskapet samt att aktivt verka för att fånga upp de föräldrar som har störst
behov. Det narkotikaförebyggande arbetet föreslås stärkas genom att regeringen antar
ett särskilt program för att förebygga narkotikaanvändning hos barn och unga vilket
kompletterar gällande ANDTS-målen (alkohol, narkotika, dopning, tobak och spel
om pengar). Utredningen föreslår att Länsstyrelserna ges i uppdrag att stödja
kommunerna i införandet av programmet.
Regioner och kommuner uppmanas att:
   •   Prioritera samordningen av det förebyggande arbetet mellan olika områden,
       och skapa en stabil struktur för detta.
   •   Säkra kunskap om narkotika, risk- och skyddsfaktorer samt hälsoeffekter i
       primärvården.
   •   Säkra rutiner för upptäckt, tidiga insatser och rutiner för vidare remittering i
       primärvården.
   •   Möjliggöra forskning och utveckling om metoder för att förebygga ogynnsam
       utveckling hos barn och unga.
   •   Långsiktigt stärka strukturen för arbetet med tidiga samordnade insatser till
       barn och unga (TSI).

Vård- och stödinsatser vid skadligt bruk eller beroende
Ansvaret för att ge vård och stöd vid skadligt bruk eller beroende delas mellan
kommunernas socialtjänst, regionernas hälso- och sjukvård, Statens
institutionsstyrelse (SiS) och Kriminalvården. Utredningen föreslår att Socialstyrelsen
ges i uppdrag att bidra med ett kunskapsstöd om hur ungdomsmottagningar kan nå
unga med riskbruk och att regeringen avsätter särskilda medel inom omställningen till




                                                                                             6 (31)
god och nära vård till upptäckt, tidiga insatser och effektiv samverkan mellan
primärvård och specialiserad beroendevård.
Regioner och kommuner uppmanas att:
   •   Inom sina verksamheter tydliggöra hälso- och sjukvårdens ansvar för att
       behandla barns och ungas skadliga bruk eller beroende av narkotika, särskilt
       barn- och ungdomspsykiatrin, samt att tillsammans med kommunerna
       samordna strukturen för omhändertagandet.
   •   Implementera befintliga kunskapsstöd, och genom regionala riktlinjer, stöd
       och ersättningsmodeller till vårdgivare styra mot en minskad förskrivning av
       narkotikaklassade läkemedel och en utveckling av ändamålsenligt stöd till
       patienter.

Läkemedelsassisterad behandling vid opioidberoende (LARO)
Regeringen uppmanas att:
   •   Ge Socialstyrelsen i uppdrag att revidera de nationella riktlinjerna för vård
       och stöd vid missbruk och beroende, kunskapsstödet för LARO samt
       föreskriften om LARO för att främja god, jämlik, tillgänglig och säker vård.
       Att LARO innebär både skadereducering, behandling och rehabilitering
       behöver tydligt framgå. Den snabba kunskapstillväxten inom området
       motiverar en beredskap att uppdatera vägledningar och föreskrifter.
   •   Ge Socialstyrelsen i uppdrag att genomföra nödvändiga åtgärder för att genom
       patientregistret kunna identifiera och följa vilka patienter som är ordinerade
       LARO samt vilka läkemedel som används.


Regionerna uppmanas att:
   •   Utreda förutsättningarna för kostnadsfrihet för LARO-behandling och
       läkemedel under behandlingens första år.
   •   Inom ramen för nationellt programområde psykisk hälsa ta fram ett
       personcentrerat vårdförlopp för opioidberoende med fokus på LARO.
   •   Erbjuda fler patienter tillgång till LARO och öka efterlevnaden till nationella
       riktlinjer, genom att huvudmännen främjar samverkan mellan vårdnivåer och
       implementering av ny kunskap för att öka tillgängligheten.

Socialtjänstens insatser
Skadligt bruk eller beroende leder till svårigheter att behålla familj, arbete och bostad,
vilket i sin tur leder till behov av sociala insatser. Utredningen beskriver olika
behandlingsmetoder och insatser för personer med skadligt bruk eller beroende.
Fokus är för kommunernas del på psykologiska och psykosociala metoder, men
utredningen berör även insatser för anhöriga och insatser som rör boende och annat.




                                                                                             7 (31)
Hemlöshet bidrar till låg livskvalitet och ökar risken för ohälsa. Bostadsfrågan är
därför en viktig del av kommunernas skadereducerande verksamhet. En framgångsrik
metod som tillämpas av en femtedel av kommunerna är Bostad först som är en
modell som erbjuder en kombination av bostad och boendestöd utan krav på total
drogfrihet.
Utredningen föreslår att Socialstyrelsen ges i uppdrag att dels kartlägga olika typer av
boendeformer utifrån olika lagstiftningar för personer med skadligt bruk eller
beroende, dels utreda behovet av vägledning inom området för att skapa mer enhetlig
tillämpning av regelverket i Sverige. I arbetet ska särskilt beaktas hur boende för
personer med samtidigt skadligt bruk eller beroende och våldsutsatthet kan
säkerställas.

Statens institutionsstyrelse (SiS)
Utredningen föreslår att det i Hälso- och sjukvårdslagen (HSL) och Socialtjänstlagen
(SoL) regleras så att en så kallad samordnad individuell plan (SIP) även ska upprättas
när en person vårdas med stöd av LVM, och Statens institutionsstyrelse (SiS)
bedömer att det behövs för att personen ska få sina behov tillgodosedda.

Kriminalvården
En relativt stor andel av Kriminalvårdens klienter har ett skadligt bruk eller beroende
av narkotika varav många är opioidberoende. Utredningen föreslår att Kriminalvården
ges möjlighet att kalla regionen och/eller kommunen till så kallad samordnad
verkställighetsplanering. Om det finns behov av vård- och stödinsatser efter
frigivningen ska det framgå vilken huvudman som övertar ansvaret efter
verkställighetens slut.
Regioner och kommuner uppmanas att:
   •   Fortsätta arbetet med att utveckla SIP. Regionerna och kommunerna ska
       kompenseras ekonomiskt för det nya åtagandet att delta i samordnad
       verkställighetsplanering med Kriminalvården.
   •   Kommuner och Regioner (SKR) ska få medel genom en överenskommelse för
       att fortsatt stödja implementeringen av SIP samt att implementera samordnad
       verkställighetsplanering.

Den rättsvårdande processen
Utredningen har inte lämnat förslag inom straffrättens område. Utredningen har dock
på flera olika sätt försökt identifiera hur möjligheten till vård och stöd kan stärkas
inom ramen för gällande rätt och tagit fram följande uppmaningar till regeringen att:
   •   Ge Socialstyrelsen och Polismyndigheten i uppdrag att i samråd med Brå och
       SKR ta fram en vägledning för hur barn och unga under 21 år som misstänks
       för narkotikabrott kan erbjudas vård och stöd när det finns ett sådant behov.



                                                                                           8 (31)
   •   Ge Polismyndigheten i uppdrag att se över hur myndigheten använder
       rapporteftergift vid misstanke om eget bruk och innehav för eget bruk av
       narkotika, och vid behov ta fram föreskrifter eller vägledning angående hur
       rapporteftergift ska användas.
   •   Överväga att initiera en översyn av narkotikastrafflagen och påföljderna vid
       narkotikabrott för att bland annat utreda hur lagen påverkar de medicinska och
       sociala skadeverkningarna, och om personer med skadligt bruk eller beroende
       erbjuds vård- och omsorgsinsatser i tillräcklig omfattning.

Skadereducerande insatser
För att värna liv och hälsa för dem som systemet inte når med insatser för att
förebygga eller komma från skadligt bruk eller beroende, kan insatser erbjudas för att
så långt möjligt minska de direkt och indirekt skadliga effekterna. Dessa brukar
sammanfattas under begreppet skadereducerande insatser. Det finns flera sådana på
olika nivåer, där de mest kända är; akutläkemedel för att förhindra död genom
överdos (exempelvis naloxon), läkemedelsassisterad behandling vid opioidberoende
(LARO), insatser för att förebygga infektioner och andra kroppsliga sjukdomar samt
insatser för att förbättra den sociala situationen, till exempel boende eller
sysselsättning. Den omedelbara målsättningen är vid skadereducerande insatser
normalt inte att personen ska sluta använda narkotika, utan att personen ska få hjälp
att överleva och ha god hälsa, vilket också är en förutsättning för att senare hjälpa
personen att bli drogfri.
Regeringen uppmanas i utredningen att definiera det skadereducerande perspektivet
som ”insatser, program och policyer som utan krav på drogfrihet syftar till att minska
de hälsomässiga, sociala och ekonomiska skadorna av narkotikaanvändning för
individer och samhället, samt att öka livskvaliteten för enskilda”. Utredningen
uppmanar även landets regioner och kommuner att utöka utbudet av
lågtröskelverksamheter som kan erbjuda flera skadereducerande och hälsofrämjande
insatser samtidigt.

Sprututbyten och tillgång till sterila sprutor och kanyler
En av de viktigaste skadereducerande insatserna är sprututbyten. Det har en direkt
effekt genom att minska cirkulationen i samhället av osterila injektionsverktyg, vilket
minskar smittsamma sjukdomar. Men sprututbytesverksamheter har också en
betydande indirekt hälsoeffekt, genom att de erbjuder en kontaktpunkt med möjlighet
till information, dialog, prevention och stöd för att motivera till annan behandling. På
grund av skillnader i synen på skadereducerande insatser har det under många år
saknats sprututbytesverksamhet i många regioner, men under 2023 ska alla regioner
ha startat sådan verksamhet. I utredningen uppmanas regeringen att ändra lagen om
utbyte av sprutor och kanyler så att syftet även omfattar uppgiften att främja psykisk
och fysisk hälsa. Tillståndskravet ska ersättas med en anmälningsplikt. Även fortsatt
ska åldersgränsen för verksamheten som är 18 år gälla, men utredningen föreslår att




                                                                                           9 (31)
även yngre personer, om särskilda skäl föreligger, ska kunna ta del av verksamheten.
Kravet på återlämning av sprutor och kanyler föreslås att tas bort och ersättas med
skrivningar om att verksamheten ska främja återlämning av sprutor och kanyler.
Utredningen föreslår även att lagstiftningen ska ändras så att det inte längre ska vara
förbjudet att sälja sprutor och kanyler på apotek.

Information om narkotika till användare
Personer som använder narkotika söker saklig information om både effekter,
skadeverkningar och risker med narkotikaanvändning. Utredningen uppmanar
regeringen att ge Folkhälsomyndigheten i uppdrag att tillsammans med civilsamhället
och målgruppen utreda bästa sätt för att ta fram och sprida upplysningar om olika
substanser och värderingsfri information om risker till personer som använder
narkotika.

Anhörigas situation
Anhöriga och närstående till personer med skadligt bruk eller beroende har en viktig
roll. Utredningen uppmanar därför regeringen att ge Nationellt kompetenscentrum
anhöriga (Nka) ett särskilt uppdrag att bygga upp kunskap om anhöriga till personer
med skadligt bruk eller beroende och/eller samsjuklighet. Utredningen anser också att
en nationell stödlinje för bland annat anhöriga bör inrättas. Socialtjänstens ansvar för
stöd till anhöriga till en person med skadligt bruk eller beroende av narkotika behöver
tydliggöras. Vidare föreslår utredningen att ge den pågående utredningen Ett stärkt
stöd till anhöriga till långvarigt eller allvarligt sjuka i tilläggsdirektiv att överväga
om patientlagen kan ändras så att hälso- och sjukvården blir skyldig att erbjuda
utbildning till enskilda och anhöriga om bland annat beroendesjukdomar, samt att det
övervägs om SoL ska kompletteras med en bestämmelse om att ett barns behov av
information särskilt ska beaktas om barnets förälder eller någon annan vuxen som
barnet bor varaktigt med har skadligt bruk eller beroende. Utredningen föreslår att
regioner och kommuner uppmanas att inkludera anhöriga till personer med skadligt
bruk eller beroende i de regionala överenskommelserna inom området skadligt bruk
eller beroende.

Insatser för att öka kunskap och kompetens
Utredningen anser att det är av stor vikt att inte enbart planera för insatser, utan också
för hur kunskap, kompetens och kunskapsutveckling säkerställs. Grundutbildningar
för socionomer, psykologer, läkare, sjuksköterskor och andra yrkesgrupper som
möter personer med skadligt bruk eller beroende eller deras anhöriga, bör förmedla
grundläggande kunskap om hur förebyggande, stödjande, behandlande och
skadereducerande arbete mot skadligt bruk eller beroende och samsjuklighet bör
bedrivas. I utbildningen bör också innebörden och konsekvenserna av skadligt bruk
eller beroende och samsjuklighet ingå.




                                                                                             10 (31)
Regeringen uppmanas att:
   •   Komplettera Socialstyrelsens instruktion så att myndigheten får ett tydligare
       och samlat ansvar, sektorsansvar, för genomförande av de nationella ANDTS-
       målen (alkohol, narkotika, dopning, tobak och spel om pengar) om vård, stöd
       och skadereducering med anknytning till Socialstyrelsens
       verksamhetsområde. Det innebär ansvar för att följa, analysera och rapportera
       om insatser och utfall i hälso- och sjukvård samt socialtjänst avseende skadligt
       bruk eller beroende. Vidare ska myndigheten vara stödjande och pådrivande i
       förhållande till berörda aktörer. Myndigheten ska också kunna initiera
       forskning av relevans för att kunna utföra sitt uppdrag.
   •   Tydliggöra insatser inom området stöd, vård och skadereducering vid skadligt
       bruk eller beroende i överenskommelser med SKR.
   •   Uppdra åt Forskningsrådet för hälsa, arbetsliv och välfärd (Forte) att, i dialog
       med andra relevanta myndigheter, utreda hur ett nationellt forskningscentrum
       kan inrättas för prevention, vård, stöd och skadereducering inom ANDTS-
       området, utreda förutsättningarna för att inrätta en tvärvetenskaplig
       forskningsskola inom området samt utreda och föreslå en rimlig nivå för
       statlig forskningsfinansiering inom ANDTS-området för att gradvis närma sig
       en nivå för ändamålet i paritet med andra jämförbara OECD-länder.
   •   Ge Nationella vårdkompetensrådet i uppdrag att ta fram förslag för att säkra
       framtidens kompetensförsörjning inom prevention, behandling och
       skadereducering vid skadligt bruk eller beroende.
   •   Ge Socialstyrelsen i uppdrag att genomföra en förstudie om behov av och
       förutsättningar för kunskapsförstärkning om skadligt bruk eller beroende för
       personal inom hälso- och sjukvården och vid behov socialtjänsten, samt
       föreslå hur relevanta utbildningar med fokus på fortbildning kan utformas.
   •   Överväga att tillsammans med övriga nordiska länder initiera ett nordiskt
       samarbete om vård, stöd och skadereducering vid skadligt bruk eller beroende
       av narkotika där kunskapsutveckling och forskning sprids genom
       representanter från relevanta myndigheter och forskningsföreträdare.

Kostnader och samhällsekonomisk konsekvenser
Utredningens bedömning är förslagen inte innebär några nya uppgifter för
huvudmännen, utan att det rör sig om förtydliganden eller omfördelning av uppgifter
inom en huvudmans verksamhet. Ett av förslagen i utredningen får dock
konsekvenser för den kommunala självstyrelsen. Det handlar om den skyldighet som
föreslås för kommun och region att medverka vid samordnad
verkställighetsplanering som initieras av Kriminalvården. Utredningen föreslår att
kommunerna kompenseras för det nya åtagandet i enlighet med
finansieringsprincipen.




                                                                                          11 (31)
Remissammanställningen
Ärendet har remitterats till stadsledningskontoret, socialnämnden, Farsta
stadsdelsnämnd, Hägersten-Älvsjö stadsdelsnämnd, Järva stadsdelsnämnd och
Södermalms stadsdelsnämnd.


Stadsledningskontoret

Stadsledningskontorets tjänsteutlåtande daterat den 8 april 2024 har i huvudsak
följande lydelse.
Stadsledningskontoret har tagit del av Socialdepartementets remiss och svarar utifrån
ett kommunalt perspektiv och har valt att främst bemöta de förslag och bedömningar
som har en påverkan på socialtjänstens arbete i staden. Alla stockholmare ska
utvecklas utifrån sina förutsättningar, känna sig trygga och ha en bra livskvalitet. Det
som framförs i betänkandet har främst koppling till kommunfullmäktiges mål 1.3
Stockholms stad ska ge stöd och omsorg där behoven är som störst.
Stadsledningskontoret ser att utredningens förslag och bedömningar innehåller såväl
förebyggande insatser som vård- och stödinsatser som skadereducerande insatser.
Stadsledningskontoret är positiv till en förändring av samhällets insatser till
målgruppen med beroende och anser att flera av utredningens förslag går i linje med
stadens befintliga arbete.
Hög dödlighet vid skadligt bruk eller beroende
Stadsledningskontoret ställer sig positiv till utredningens förslag om att även personer
utanför hälso- och sjukvården ska kunna överlämna och administrera naloxon i en
akut situation. Stadsledningskontoret ser att detta främst kan komma att beröra
personal som kommer i kontakt med målgruppen på stadens akut- och stödboenden,
öppenvårdsverksamheter och uppsökande verksamheter.
Förebyggande insatser
Utredningens fokus när det gäller förebyggande insatser är att statliga myndigheter
ska få ett tydligare och mer omfattande uppdrag kopplat till att säkerställa kvaliteten
på den information som finns om narkotikaförebyggande arbete, stöd till föräldrar
och kunskap om hälsoeffekter kopplat till de vanligaste narkotiska substanserna.
Stadsledningskontoret är positiv till detta och ser att det kan bidra till en
kvalitetssäkring av stadens förebyggande arbete. Ett tidigt stöd ökar möjligheten till
att förhindra mer ingripande vård och omsorgsinsatser till personer i behov av stöd.
Vård- och stödinsatser vid skadligt bruk eller beroende
Stadsledningskontoret ser positivt på förslaget om att i hälso- och sjukvårdslagen
tydliggöra hälso- och sjukvårdens ansvar för att samordna vården för barn eller unga
som inte fyllt 21 år när det finns ett sådant behov. Kontorets instämmer i utredningens
bedömning att detta förslag möjliggör en mer effektiv och samordnad vård och
omsorg för barn och unga med ett skadligt bruk eller beroende. Det möjliggör även



                                                                                           12 (31)
att i ett tidigt skede fånga upp barn och unga som inte hunnit utveckla ett skadligt
bruk eller beroende.
Läkemedelassisterad behandling vid opioidberoende (LARO)
Stadsledningskontoret ser positivt på utredningens förslag om att Socialstyrelsen ges i
uppdrag att revidera de föreskrifter och riktlinjer som myndigheten tidigare tagit fram
om LARO. Stadsledningskontoret instämmer i att det tydligt bör framgå att LARO är
såväl skadereducering som behandling och rehabilitering. Socialtjänstens erfarenheter
av samverkan kring LARO-patienter är att det inom gruppen även förekommer
personer med en social utsatthet som ofta kan innebära ett behov av samtidigt stöd
från kommunen. Stadsledningskontoret vill därför understryka vikten av samverkan
mellan region och kommun och en gemensam planering för de personer som är i
behov av LARO och har en social utsatthet.
Socialtjänstens insatser
Stadsledningskontoret är positiv till utredningens förslag om att kartlägga olika typer
av boendeformer för personer med skadligt bruk eller beroende och ser även ett
behov av en vägledning inom området för att skapa mer enhetlig tillämpning av
regelverket i Sverige. För att tillgodose målgruppens behov ser stadsledningskontoret
att det behöver finnas boenden med fokus på drogfrihet och boenden med en mer
skadereducerande ansats, såväl i lägenhetsform som i mer kollektiva boendeformer.
Stadsledningskontoret anser vidare att en kartläggning och vägledning även behövs
för andra typer av vård- och stödinsatser såsom exempelvis behandling i öppenvård,
boendestöd, case management och sysselsättning.
Statens institutionsstyrelse (SiS)
Stadsledningskontoret ställer sig positiv till utredningens förslag om att även SiS ska
ges möjlighet att initiera SIP med region och kommun. För att underlätta för samtliga
inblandade parter att delta i dessa möten menar stadsledningskontoret att ett
utvecklingsområde är att se över de digitala förutsättningarna för att genomföra säkra
möten. Det är dock av stor vikt att det inte endast blir digitala möten
Kriminalvården
Stadsledningskontoret är positiva till utredningens förslag om att Kriminalvården ska
ges möjlighet att kalla till en samordnad verkställighetsplanering. I likhet med
personer som vårdas enligt LVM är personer som avtjänar fängelsestraff ofta i behov
av samordnade vård- och stödinsatser efter frigivning. Denna planering behöver
påbörjas under tiden som personen är på anstalt och med framförhållning så att det
finns möjlighet att genomföra en samordnad planering där de olika huvudmännens
ansvar tydligt framgår. Stadsledningskontoret instämmer med utredningen i att
kommunerna behöver kompenseras ekonomiskt för det nya åtagandet. Även här ser
stadsledningskontoret ett behov av att utveckla förutsättningarna för säkra digitala
möten.




                                                                                          13 (31)
Den rättsvårdande processen
Stadsledningskontoret ställer sig positiv till utredningens bedömningar om att
Polismyndigheten bör ges i uppdrag att se över hur myndigheten använder
rapporteftergift vid misstanke om eget bruk och innehav för eget bruk av narkotika
samt att åtalsunderlåtelse även bör kunna övervägas för personer som är i behov av
hälso- och sjukvård i form av beroendevård. Kontoret ser dock att detta kan innebära
att fler personer med skadligt bruk eller beroende hänvisas till socialtjänsten och
hälso- och sjukvården för vård- och stödinsatser. Detta kan medföra en
kostnadsökning för socialtjänsten. Stadsledningskontoret ser vidare positivt på
förslaget i utredningen om att ta fram en vägledning för hur barn och unga under 21
år som misstänks för narkotikabrott kan erbjudas vård och stöd när det finns ett
sådant behov. Detta då tidiga insatser har en god förebyggande effekt.
Skadereducerande insatser
Stadsledningskontoret ställer sig positiv till utredningens förslag till definition av det
skadereducerande perspektivet. Det är av stor vikt att ha en gemensam definition av
skadereducering, för att skapa en samstämmighet i skadereducerande metoder.
Kontoret saknar dock en tydligare vägledning kring vad perspektivet innebär för
socialtjänstens insatser.
Sprututbyten och tillgång till sterila sprutor och kanyler
Socialtjänsten i staden har god erfarenhet av samarbete med länets
sprututbytesmottagningar och stadsledningskontoret ser generellt positivt på sänkta
trösklar till sprututbyte. Stadsledningskontoret ser dock att ett borttagande från krav
på återlämning av använda injektionsverktyg kan sänka tröskeln för personer som vill
besöka verksamheten. Stadsledningskontorets mening är vidare att regionen ska
samverka med staden där verksamheten bedrivs gällande trygghet i närområdet, då
sprutor och kanyler som inte lämnas in ibland kan lämnas i till exempel parker och på
gårdar i närmiljön. Ett sådant samarbete är av stor vikt för att bidra till det
trygghetsskapande arbetet i närområdet.
Anhörigas situation
Stadsledningskontoret är positiv till utredningens förslag om att tydliggöra
socialtjänstens ansvar för stöd till anhöriga till personer med skadligt bruk eller
beroende och att det är av stor vikt är att det finns vägledning och kunskapsunderlag
på området. Vidare ställer sig stadsledningskontoret positiv till utredningens förslag
om förändring i patientlagen för att tydliggöra hälso- och sjukvårdens ansvar för
utbildning till anhöriga och information till barn som anhöriga. Kontoret är vidare
positiv till utredningens förslag om att regeringen ska inkludera anhöriga till personer
med skadligt bruk eller beroende i den nationella anhörigstrategin samt se över hur
anhörigfrågor kan stärkas i olika strategier och statsbidrag som riktas till
huvudmännen inom områden som god och nära vård, psykisk hälsa och
suicidprevention och ANDTS-strategin. Gällande socialtjänstens och hälso- och
sjukvårdens stöd till barn som anhöriga ser stadsledningskontoret behov av ett



                                                                                             14 (31)
förtydligande hur detta ska hanteras om vårdnadshavaren/vårdnadshavarna inte ger
sitt samtycke till att kontakt tas med barnet.
Avslutningsvis vill stadsledningskontoret särskilt lyfta att samverkan med regionen är
avgörande i arbetet med målgruppen med skadligt bruk och beroende. Det medför att
insatserna behöver samordnas för att möta individens hela situation i tillfrisknandet.
Därför anser stadsledningskontoret att utredningens förslag om samordnad
verkställighetsplanering som Kriminalvården ska ansvara för och som Statens
institutionsstyrelse även kan initiera är särskilt viktigt så att dessa personer kan
identifieras och får en ingång till både regionen och till socialtjänstens stöd och
insatser.
Stadsledningskontoret föreslår att kommunstyrelsen beslutar att Socialdepartementets
remiss Narkotikautredningen – Vi kan bättre! Kunskapsbaserad narkotikapolitik med
liv och hälsa i fokus besvaras med hänvisning till vad som sägs i
stadsledningskontorets tjänsteutlåtande.


Socialnämnden

Socialnämnden beslutade vid sitt sammanträde den 19 mars 2024 följande.
  Socialnämnden godkänner förvaltningens tjänsteutlåtande som svar på remissen.
  Ersättaryttrande av Maurice Forslund (KD), se Reservationer m.m.
Socialförvaltningens tjänsteutlåtande daterat den 6 mars 2024 har i huvudsak
följande lydelse.
Förvaltningen har i detta tjänsteutlåtande valt att främst bemöta de förslag och
bedömningar som har en påverkan på socialtjänstens arbete i Stockholms stad.
Förvaltningen ställer sig överlag positiv till de förslag och bedömningar som lämnas i
utredningen, men efterfrågar i vissa avseenden förtydliganden och utveckling av
resonemangen liksom strategier för implementering. Förvaltningen ser att
utredningens förslag och bedömningar innehåller såväl förebyggande insatser som
vård- och stödinsatser och skadereducerande insatser och att samtliga dessa
perspektiv och förhållningssätt behövs i den narkotikapolitiska frågan. Förvaltningen
ser att förslagen och bedömningarna bör beaktas tillsammans med de förslag som
lämnas i Samsjuklighetsutredningens delbetänkande och slutbetänkande likväl de
förslag som lämnas i Hållbar socialtjänst. En ny socialtjänstlag (SOU 2020:47). Hög
dödlighet vid skadligt bruk eller beroende
I utredningen framgår att Sverige har en mindre användning av narkotika än
jämförbara länder men en hög dödlighet. Förvaltningen ser att det är angeläget att
dödligheten minskar och ställer sig därför positiv till utredningens förslag om att anta
ett program för att minska dödsfall till följd av narkotika- och
läkemedelsförgiftningar. Vidare är förvaltningens mening att det är bra att
utredningen föreslår en konkret målsättning för minskning av dödligheten, då det blir
uppföljningsbart. Förvaltningen ställer sig även positiv till utredningens förslag om




                                                                                           15 (31)
att även personer utanför hälso- och sjukvården ska kunna överlämna naloxon och
administrera det i en akut situation. Förvaltningen ser att detta främst kan komma att
beröra personal som kommer i kontakt med målgruppen på stadens akut- och
stödboenden, öppenvårdsverksamheter och uppsökande verksamheter.
Förebyggande insatser
Utredningens fokus när det gäller förebyggande insatser är att statliga myndigheter
ska få ett tydligare och mer omfattande uppdrag kopplat till att säkerställa kvaliteten
på den information som finns om narkotikaförebyggande arbete, stöd till föräldrar
och kunskap om hälsoeffekter kopplat till de vanligaste narkotiska substanserna.
Förvaltningen är positiv till detta och ser att det kan bidra till en kvalitetssäkring av
stadens förebyggande arbete. Ett tidigt stöd ökar möjligheten till att förhindra mer
ingripande vård- och omsorgsinsatser till personer i behov av stöd.
I utredningens föreslås att ett särskilt program för att förebygga narkotikaanvändning
hos barn och unga antas för att konkretisera delar av ANDTS-strategins mål, samt att
länsstyrelserna ska få i uppdrag att stötta kommunerna i genomförandet.
Förvaltningen är positiv till detta men vill understryka vikten av det förebyggande
arbetet mot exempelvis tobak och nikotin eller alkohol, dopning och spel om pengar
inte bortprioriteras på grund av en tonvikt på narkotika. Av utredningen framgår inga
planer på att öka resurserna för kommunerna att utföra arbetet enligt detta program.
Förvaltningen menar att detta riskerar påverka det breda ANDTS-förebyggande
arbetet då de resurser som finns för samordning av det förebyggande arbetet inom
stadsdelsnämnderna kommer att fokuseras på narkotika. I förslagen föreslås
kommunen strukturera sitt förebyggande arbete så att det samordnas mellan olika
områden, något som ligger i linje med stadens ANDTS-program och även andra
styrdokument i staden.
I utredningen beskrivs att det är en stor andel kommuner som inte har någon
narkotikapolicy i gymnasieskolan och ett förslag är att Skolverket tillsammans med
Folkhälsomyndigheten ska ta fram en vägledning för hur skolhuvudmännen ska
kunna utforma policys och handlingsplaner inom ramarna för det systematiska
kvalitetsarbetet. En policy och handlingsplan bör beskriva skolans kunskapsbaserade
narkotikaförebyggande arbete och tydliggöra rutiner för samverkan och
kunskapsbaserade insatser som ska vidtas när en elev använder narkotika.
Förvaltningen vill betona vikten av att det narkotikaförebyggande arbetet inte bara
når barn och unga i kommunala skolor utan att det blir ett tydliggjort ansvar även för
fristående skolor. När utredningen menar att det inte går att utforma centrala program
som ska användas i alla skolor, utan att det behöver utformas med hänsyn till lokal
kontext vill förvaltningen understryka behovet av att samtliga skolor agerar i frågan.
Vård- och stödinsatser vid skadligt bruk eller beroende
Förvaltningen ställer sig positiv till utredningens förslag om att MyVA ges i uppdrag
att utveckla en modell för uppföljning av vård- och stöd för personer med skadligt
bruk eller beroende och att förvaltningen av modellen sköts av Socialstyrelsen. Att




                                                                                            16 (31)
Socialstyrelsen föreslås få i uppdrag att utveckla övergripande indikatorer med fokus
på hälsoutfall av vården och dess tillgänglighet för personer med skadligt bruk eller
beroende, bedömer förvaltningen underlättar uppföljning på såväl lokal som nationell
nivå.
Vidare ställer sig förvaltningen positiv till utredningens bedömning om att
individdata och personnummerbaserad statistik bör införas för socialtjänstens
verksamheter samt att innehållet och redovisningen av uppgifterna inom
Socialstyrelsens Öppna jämförelser av missbruks- och beroendevård utvecklas för att
bättre stödja kommunernas uppföljning av verksamheterna. Förvaltningen ser att
frågan om utökad individdata och personnummerbaserad statistik hänger samman
med pågående uppdrag till Socialstyrelsen att analysera kommunernas förutsättningar
och behov inför införandet av en socialtjänstdataregisterlag.4 Förvaltningen vill dock
påtala att det behöver finnas verksamhetsstöd som möjliggör för socialtjänsten att på
ett enkelt sätt ta fram den statistik som efterfrågas.
Förvaltningen ställer sig även positiv till utredningens bedömning om att ASI-
intervjuer bör tillgängliggöras på ett mer systematiskt och kontinuerligt sätt. Detta då
det möjliggör lokal verksamhetsutveckling och riktade insatser till personer med
skadligt bruk eller beroende.
Förvaltningen ser positivt på förslaget att särskilda medel avsätts inom omställningen
till god och nära vård då en mer tillgänglig, närmare vård tillsammans med nya
arbetssätt kan innebära att resurserna inom vård och omsorg används bättre och
därmed räcker till fler.
Vidare ser förvaltningen positivt på förslaget om att i hälso- och sjukvårdslagen
(2017:370), HSL, tydliggöra hälso- och sjukvårdens ansvar för att samordna vården
för barn eller unga som inte fyllt 21 år när det finns ett sådant behov. Förvaltningen
instämmer i utredningens bedömning att detta förslag möjliggör en mer effektiv och
samordnad vård och omsorg för barn och unga med ett skadligt bruk eller beroende.
Det möjliggör även att i ett tidigt skede fånga upp barn och unga som inte hunnit
utveckla ett skadligt bruk eller beroende.
I utredningen lyfts arbetet med integrerad vård för barn och unga där region och
socialtjänst samverkar i form av så kallade Mini Maria-mottagningar och att dessa
bör byggas ut över landet. Socialtjänstens erfarenhet av det arbete som bedrivs i
integrerad vård i form av Mini Maria är att det i dagsläget inte alltid är tydligt om det
är BUP eller Mini Maria som ska ha det långsiktiga behandlingsansvaret för unga
med skadligt bruk eller beroende samt samsjuklighet. Förvaltningen är positiv till
utredningens förslag att se över hur dokumentation kan delas mellan huvudmännen i
integrerade vårdverksamheter.
I utredningen framgår att personer med skadligt bruk eller beroende av narkotika ofta
är socialt utsatta och i behov av särskilda vård- och stödinsatser. Särskilt sårbara
grupper som omnämns är flickor och kvinnor, hbtqi-personer, klienter på anstalt eller
personer som utför sex mot ersättning. Vidare finns en bedömning i utredningen om




                                                                                            17 (31)
att regioner och kommuner bör säkerställa att alla, oavsett könsidentitet, könsuttryck
och sexuell läggning, ges tillgång till vård och stöd av god kvalitet. Socialstyrelsens
pågående uppdrag att inhämta kunskaper om och analysera vården och stödet för
flickor och kvinnor med skadligt bruk eller beroende kan enligt utredningen bidra till
nödvändig utveckling inom området och lyfter att ett hbtqi-perspektiv bör inkluderas.
Förvaltningen hade gärna sett att samtliga sårbara grupper fångades upp i
Socialstyrelsens pågående arbete.
Läkemedelsassisterad behandling vid opioidberoende (LARO)
Förvaltningen ser positivt på utredningens förslag om att Socialstyrelsen ges i
uppdrag att revidera de föreskrifter och riktlinjer som myndigheten tidigare tagit fram
om LARO. Förvaltningen instämmer i att det tydligt bör framgå att LARO är såväl
skadereducering som behandling och rehabilitering. Vidare ställer sig förvaltningen
positiv till att regionerna uppmanas att utreda förutsättningarna för kostnadsfrihet för
LARO-behandling och läkemedel under behandlingens första år samt erbjuda fler
patienter tillgång till LARO med egenremiss och öka efterlevnaden till nationella
riktlinjer. Förvaltningen ser att kostnadsfrihet för LARO-behandling ökar
tillgängligheten till nödvändig vård och underlättar för de personer som annars skulle
behöva ansöka om ekonomiskt bistånd för kostnaden. I Stockholm är det redan i
dagsläget möjligt med egenremiss till LARO.
Socialtjänstens erfarenheter av samverkan kring LARO-patienter är att det inom
gruppen även förekommer personer med en social utsatthet som ofta kan innebära ett
behov av samtidigt stöd från kommunen. Förvaltningen vill därför understryka vikten
av samverkan mellan region och kommun och en gemensam planering för de
personer som är i behov av LARO och har en social utsatthet. Det är därför positivt
att det i utredningen föreslås att avsätta medel i någon av de överenskommelser som
tecknas mellan regeringen och Sveriges Kommuner och Regioner (SKR).
Socialtjänstens insatser
Skadligt bruk och beroende är ett komplext fenomen och de personer som kommer i
kontakt med socialtjänsten till följd av skadligt bruk eller beroende skiljer sig åt i en
mängd avseenden som har betydelse för valet av insats. Det är vanligt att flera
insatser behöver pågå samtidigt och samordnat. Både internt från olika enheter och
verksamhetsområden inom socialtjänsten men även externt med andra huvudmän och
civilsamhället. Det kan handla om insatser som syftar till nykter- och drogfrihet men
även skadereducerande insatser.
Förvaltningen ställer sig positiv till utredningens förslag om att kartlägga olika typer
av boendeformer för personer med skadligt bruk eller beroende och ser även ett
behov av en vägledning inom området för att skapa mer enhetlig tillämpning av
regelverket i Sverige. För att tillgodose målgruppens behov ser förvaltningen att det
behöver finnas boenden med fokus på drogfrihet och boenden med en mer
skadereducerande ansats, såväl i lägenhetsform som i mer kollektiva boendeformer.




                                                                                            18 (31)
Förvaltningen ser dock att en kartläggning och vägledning även behövs för andra
typer av vård- och stödinsatser såsom exempelvis behandling i öppenvård,
boendestöd, case management och sysselsättning.
Statens institutionsstyrelse (SiS)
Under LVM-vården har socialtjänsten det övergripande vårdansvaret för den enskilde
medan SiS har det omedelbara behandlingsansvaret. LVM-vården ska ses som en del
i en längre behandling och är en utgångspunkt för motivationsarbete och planering av
vård- och stödinsatser som i de flesta fall behöver fortsätta även efter avslutad LVM-
vård. Perioden direkt efter att en institutionsvistelse har avslutats är kritisk. Den
innebär stor risk för återfall och i vissa fall även i överdoser som kan resultera i
dödsfall. En noggrann planering för eftervård är därför av stor betydelse.
Förvaltningen ställer sig positiv till utredningens förslag om att även SiS ska ges
möjlighet att initiera SIP med region och kommun. För att underlätta för samtliga
inblandade parter att delta i SIPmöten menar förvaltningen att ett utvecklingsområde
är att se över de digitala förutsättningarna för att genomföra säkra möten.
Kriminalvården
Förvaltningen ställer sig positiv till utredningens förslag om att Kriminalvården ska
ges möjlighet att kalla till en samordnad verkställighetsplanering. I likhet med
personer som vårdas enligt LVM är personer som avtjänar fängelsestraff ofta i behov
av samordnade vård- och stödinsatser efter frigivning. Denna planering behöver
påbörjas under tiden som personen är på anstalt och med framförhållning så att det
finns möjlighet att genomföra en samordnad planering där de olika huvudmännens
ansvar tydligt framgår. Förvaltningen ser dock att även andra myndigheter såsom
Försäkringskassan och Arbetsförmedlingen är viktiga samarbetsparter i en
verkställighetsplanering. Förvaltningen instämmer i att kommunerna ska
kompenseras ekonomiskt för det nya åtagandet som förslaget innebär. Även här ser
förvaltningen ett behov av att utveckla förutsättningarna för säkra digitala möten.
Den rättsvårdande processen
Förvaltningen ställer sig positiv till utredningens bedömningar om att
Polismyndigheten bör ges i uppdrag att se över hur myndigheten använder
rapporteftergift vid misstanke om eget bruk och innehav för eget bruk av narkotika
samt att åtalsunderlåtelse även bör kunna övervägas för personer som är i behov av
hälso- och sjukvård i form av beroendevård. Förvaltningen ser dock att detta kan
innebära att fler personer med skadligt bruk eller beroende hänvisas till socialtjänsten
och hälso- och sjukvården för vård- och stödinsatser. Detta kan medföra en
kostnadsökning för socialtjänsten.
I utredningen återfinns även en bedömning om att kontraktsvård alltid bör övervägas
för personer med ett skadligt bruk eller beroende av narkotika, när de begår brott för
vilket påföljden är fängelse, och när förutsättningarna i övrigt är uppfyllda.
Förvaltningen instämmer i utredningens bedömning men vill understryka att
kontraktsvård bör vara förbehållet personer med en beroendeproblematik, det vill



                                                                                           19 (31)
säga att det inte rör sig om en tillfällig användning. Vidare efterfrågar förvaltningen
att det tas fram nationellt stöd för socialtjänstens handläggning av kontraktsvård.
Förvaltningen ser positivt på förslaget i utredningen om att ta fram en vägledning för
hur barn och unga under 21 år som misstänks för narkotikabrott kan erbjudas vård
och stöd när det finns ett sådant behov. Detta då tidiga insatser har en god
förebyggande effekt. Förvaltningen ställer sig positiv till utredningens bedömning om
en översyn av narkotikastrafflagen och påföljderna vid narkotikabrott. Syftet med
översynen är bland annat utreda hur lagen påverkar de medicinska och sociala
skadeverkningarna och om personer med skadligt bruk eller beroende erbjuds vård-
och omsorgsinsatser i tillräcklig omfattning. I utredningen lyfts att den relativt höga
återfallsfrekvensen i narkotikabrott kan tyda på att nuvarande påföljd för
narkotikabrott inte leder till en individualpreventiv effekt i den utsträckning som är
önskvärd, varför utredningen ser behov av att mer grundligt även utreda den
individualpreventiva effekten av narkotikalagstiftningen. I rapporten Bruk och straff
konstateras att Sverige trots en restriktiv narkotikalagstiftning med målet ”ett
samhälle fritt från narkotika” har en ökning av narkotikadödlighet sedan 1980-talet
och att en liknande ökning även kan ses i antal personer vårdade i slutenvård med
narkotikadiagnos.9
Skadereducerande insatser
Förvaltningen ställer sig positiv till utredningens förslag till definition av det
skadereducerande perspektivet. Detta då det är av vikt att ha en gemensam definition
av skadereducering för att skapa en samstämmighet i skadereducerande metoder.
Förvaltningen saknar dock en tydligare vägledning kring vad perspektivet innebär för
socialtjänstens insatser. En förhoppning är att detta kommer att förtydligas i de
Nationella riktlinjerna för vård och stöd vid missbruk och beroende10 i och med
utredningens förslag om att Socialstyrelsen ska uppdatera dessa med insatser,
metoder eller arbetssätt som syftar till skadereducering enligt den föreslagna
definitionen.
I utredningen framförs förslag om att ändra målet för narkotikapolitiken som helhet
från ”ett samhälle fritt från narkotika” till ”ett samhälle med minskade skador av
narkotika”. Utredningens förslag ligger i linje med förslagen i den nya
socialtjänstlagen om att arbeta uppsökande och utöka lågtröskelalternativ.
Förvaltningen instämmer i utredningens bedömning av att det inte finns något
motsatsförhållande mellan å ena sidan en restriktiv och folkhälsobaserad
narkotikapolitik och å andra sidan en politik för att minska skador till följd av
narkotikaanvändning. Därför menar förvaltningen att visionen fortsatt bör vara att
sträva efter ett samhälle fritt från narkotika.
I utredningen föreslås att frågan om brukarrum och drug checking ska ingå inom
ramen för en eventuell översyn av narkotikastrafflagen. Förvaltningen ställer sig
positiv till att frågan utreds vidare givet de positiva resultat på minskad
smittspridning som uppnåtts inom landets sprututbytesverksamheter samt hur dessa
har en motiverande funktion för den enskilde till att ta emot stöd och behandling.



                                                                                          20 (31)
Förvaltningen är enig i utredningens bedömning kring behovet av att utöka utbudet av
lågtröskelverksamheter som kan erbjuda flera skadereducerande och hälsofrämjande
insatser samtidigt. Förvaltningen vill dock påtala vikten av samhällsplanering och att
lokalisering av dessa verksamheter görs med hänsyn till näraliggande miljö.
Vidare ställer sig förvaltningen positiv till utredningens förslag om att systematiskt
kartlägga huruvida omotiverade krav på drogfrihet, eller krav kopplade till påbörjad
behandling för att ta del av andra insatser, finns i vård- och stödverksamheter till
personer med skadligt bruk eller beroende av narkotika. Detta då personer i
målgruppen ofta är i behov av samordnade och parallella insatser som personer inte
erbjuds med anledning av krav på drogfrihet.
Utifrån rådande ekonomiska utmaningar inom välfärdssektorn instämmer
förvaltningen i utredningens bedömning att det behöver avsättas medel för att
stimulera kunskapsutveckling inom området så att kommuner och regioner kan
genomföra och utvärdera pilotverksamheter och samverkansformer för att stärka det
skadereducerande arbetet.
Sprututbyten och tillgång till sterila sprutor och kanyler
Socialtjänsten i Stockholms stad har god erfarenhet av samarbete med länets
sprututbytesmottagningar och förvaltningen ser generellt positivt på sänkta trösklar
till sprututbyte. I Socialstyrelsens utvärdering av sprututbytesverksamheter år 2019
och genomgång av data från Addiction Severity Index (ASI) framkommer bland
annat att det finns ett positivt samband mellan om en person varit i kontakt med en
sprututbytesverksamhet och samtidigt sökt stöd från socialtjänsten. I jämförelse kan
ses att regioner som inte haft tillgång till sprututbyten haft svårare att nå personer som
injicerar narkotika.
Förvaltningen ställer sig positiv till utredningens förslag om att ändra syftet i lagen
(2006:323) om utbyte av sprutor och kanyler så att den även omfattar uppgiften att
främja psykisk och fysisk hälsa. Utredningen ser behov av att åldersgränsen för
verksamheten fortsatt är 18 år, men även yngre personer ska, om särskilda skäl
föreligger, kunna ta del av verksamheten. Folkhälsomyndighetens statistik om hepatit
C-infektion för gruppen unga och unga vuxna (15–24 år) i Sverige visar att cirka 90
procent är smittade via orena injektionsverktyg16, vilket i förvaltningens mening är
talande för behovet av flexibilitet kring åldersgräns utifrån särskilda skäl.
I utredningen lyfts att personal inom sprututbyten fortsatt kommer ha skyldighet att
anmäla till socialtjänsten i de fall barn under 18 år kommer i kontakt med
verksamheten, vilket i förvaltningens mening möjliggör för socialtjänsten att komma i
kontakt med unga som har ett injektionsbruk och barn som är anhöriga.
 I utredningen föreslås även att lagstiftningens krav på återlämning av sprutor och
kanyler tas bort och ersätts med skrivningar om att verksamheten ska främja
återlämning av sprutor och kanyler. Med detta menas att sprututbyten fortsatt
ansvarar för att motivera och underlätta återlämnande av använda injektionsverktyg
men det ska inte vara kravställt för att kunna hämta ut nya sprutor eller kanyler.



                                                                                             21 (31)
Förvaltningen ser att ett borttagande från krav på återlämning av använda
injektionsverktyg kan sänka tröskeln för personer som vill besöka verksamheten och
öka folkhälsan. Förvaltningens mening är att regionen ska samverka med kommunen
där verksamheten bedrivs gällande trygghet i närområdet, då sprutor och kanyler som
inte lämnas in ibland kan lämnas i till exempel parker och på gårdar i närmiljön. Ett
sådant samarbete är av vikt för att bidra till det trygghetsskapande arbetet i
närområdet.
Information om narkotika till användare
Förvaltningen ser att civilsamhället är en viktig samarbetspart för erfarenhetsutbyte
och för att erbjuda personer med skadligt bruk och beroende ett samlat stöd.
Förvaltningen ställer sig positiv till utredningens förslag om att
Folkhälsomyndigheten involverar civilsamhället och målgruppen för att sprida
upplysningar och information till personer som använder narkotika.
Anhörigas situation
Anhöriga till personer med skadligt bruk eller beroende lever många gånger i en
utsatt situation, där barn som anhöriga är särskilt utsatta, och förvaltningen ser vikten
av att anhöriga erbjuds stöd. Målgrupperna ingår i Stockholms stads program för stöd
till anhöriga 2021-202417 och anhöriga lyfts även i överenskommelsen Samverkan
kring personer med missbruk/beroende18. Förvaltningen vill understryka vikten av
att även minderåriga syskon som är anhöriga till personer med skadligt bruk eller
beroende uppmärksammas och erbjuds stöd.
Förvaltningen ställer sig positiv till utredningens förslag om att tydliggöra
socialtjänstens ansvar för stöd till anhöriga till personer med skadligt bruk eller
beroende. Av vikt är att det finns vägledning och kunskapsunderlag på området varpå
förvaltningen även ställer sig positiv till det särskilda uppdraget till Nka. Vidare
ställer sig förvaltningen positiv till utredningens förslag om förändring i patientlagen
(2014:821) för att tydliggöra hälso- och sjukvårdens ansvar för utbildning till
anhöriga och information till barn som anhöriga. Förvaltningen ställer sig även
positiv till utredningens förslag om att regeringen ska inkludera anhöriga till personer
med skadligt bruk eller beroende i den nationella anhörigstrategin samt se över hur
anhörigfrågor kan stärkas i olika strategier och statsbidrag som riktas till
huvudmännen inom områden som god och nära vård, psykisk hälsa och
suicidprevention och ANDTS-strategin.
Gällande socialtjänstens och hälso- och sjukvårdens stöd till barn som anhöriga ser
förvaltningen behov av ett förtydligande hur detta ska hanteras om
vårdnadshavaren/vårdnadshavarna inte ger sitt samtycke till att kontakt tas med
barnet.
Insatser för att öka kunskap och kompetens
Förvaltningen ser ett behov av att öka evidensbaserad kunskap och kompetens
gällande vård- och stödinsatser och skadereducerande åtgärder för personer med




                                                                                            22 (31)
skadligt bruk eller beroende samt att det genomförs uppföljning och analys av det
stöd och den vård som erbjuds målgruppen. Förvaltningen ställer sig därför positiv till
de förslag som utredningen lämnar inom detta område. Av vikt är att Socialstyrelsens
Nationella riktlinjer för vård och stöd vid missbruk och beroende uppdateras utifrån
kunskapsunderlaget. Förvaltningen vill understryka att samtliga verksamhetsområden
inom socialtjänsten behöver ha kunskap och kompetens om skadligt bruk och
beroende.


Farsta stadsdelsnämnd

Farsta stadsdelsnämnd beslutade vid sitt sammanträde den 7 mars 2024 följande.
  Stadsdelsnämnden överlämnar förvaltningens tjänsteutlåtande till kommunstyrelsen
  som svar på remissen av Narkotikautredningen.
  Särskilt uttalande av Leif Söderström (SD), se Reservationer m.m.
Farsta stadsdelsförvaltnings tjänsteutlåtande daterat den 13 februari 2024 har i
huvudsak följande lydelse.
Förvaltningen ser positivt på narkotikautredningen och alla beskrivna förslag som kan
leda till en mer kunskapsbaserad narkotikapolitik med liv och hälsa i fokus. Det är en
mycket väl genomförd utredning som kan bidra till ett mer effektivt och
kunskapsbaserat arbete tillsammans med alla berörda myndigheter. Med utredningens
förslag tar man höjd för ökade krav på evidensbaserade och tidiga förebyggande
insatser som ligger i linje med förslagen i den kommande nya socialtjänstlagen.
Förvaltningen lyfter några exempel av alla goda förslag nedan.
Förslaget om ett nationellt program för att minska dödsfall till följd av narkotika- och
läkemedelsförgiftningar samt att Socialstyrelsen ska analysera utvecklingen och
situationen och leda genomförandet kan ge ökad kunskap om vilka metoder som
finns, göra kunskapen tillgänglig för både brukare och professionella och
förhoppningsvis leda till färre dödsfall.
Förvaltningen ställer sig positiv till förslagen om tidigt satsning på mer förebyggande
arbete genom föräldraskapsstöd och ett mer narkotikaförebyggande arbete genom det
föreslagna programmet för att förebygga narkotikaanvändning hos barn och unga. Det
föreslås att arbetet ska ledas av Folkhälsomyndigheten och stöttas av länsstyrelsen
med kunskap och utbildningar som kan bidra till att förvaltningen kan ge ett mer
kunskapsbaserat stöd för anhöriga. Genom att stärka anhöriga stärker vi även den
unge. Att stödinsatser ges tidigt för att stärka anhöriga som befintligt stödnätverk kan
bidra till mindre genomgripande insatser framöver.
Förslaget att samordning av vård- och stödverksamheter ska utökas är positivt, och
möjligheter till gemensam dokumentation och informationsdelning i integrerade
verksamheter kan underlätta samverkan i aktuella ärenden. För gruppen med komplex
problematik är vård- och stödinsatser som drivs av region och socialtjänst gemensamt
en förutsättning för att behoven ska kunna tillgodoses samtidigt och samordnat.




                                                                                           23 (31)
Gemensamma vård- och stödinsatser skapar förutsättningar för en sammanhållen
vård- och stödkedja.
Förvaltningen ser positivt på förslaget att kommuner och regioner uppmanas att
utveckla arbetet med samordnad individuell plan (SIP) tillsammans med SiS och
Kriminalvården, vilket kan leda till en mer sammanhållen vård- och stödkedja. Med
utvecklingen kring gängkriminalitet och ökning av sprängningar och dödligt skjutvåld
har alltfler individer frihetsberövats både inom ramen för Kriminalvården och SiS
verksamhet. Därför har kraven på en samordnad rehabilitering av personer som ingår
i denna målgrupp ökat. Socialtjänsten och regionen har sedan tidigare lång erfarenhet
av använda SIP som verktyg för att samordna insatser från flera huvudmän och ser
därför detta som positivt. Samordnade insatser bedöms nödvändiga för att personer i
målgruppen skall ges förutsättningar att inte återfalla i kriminalitet/psykisk
ohälsa/beroende.


Hägersten-Älvsjö stadsdelsnämnd

Hägersten-Älvsjö stadsdelsnämnd beslutade vid sitt sammanträde den 21 mars
2024 följande.
  Hägersten-Älvsjö stadsdelsnämnd godkänner förvaltningens tjänsteutlåtande och
  överlämnar det till kommunstyrelsen som svar på remissen.
Hägersten-Älvsjö stadsdelsförvaltnings tjänsteutlåtande daterat den 22 februari
2024 har i huvudsak följande lydelse.
Sammantaget ställer sig förvaltningen positiv till slutbetänkandets förslag.
Utredningen belyser flertalet viktiga områden för att förebygga narkotikamissbruk,
samt för att ge stöd och vård till personer med missbruksproblematik och deras
anhöriga.
Nedan följer förvaltningens synpunkter på de förslag som utredningen presenterat
med relevans för förvaltningens ansvarsområde.
1. Förslag för att stärka förutsättningarna för ett narkotikaförebyggande arbete
Förvaltningen ställer sig positiv till ett mer sammanhållet förebyggande arbete på
kommunal nivå, då det minskar risken för stuprör och ger ett mer sammanhållet
förebyggande arbete i närliggande frågor. Förvaltningen ställer sig också positiv till
utredarens förslag att Folkhälsomyndigheten tar fram kunskapsstöd och att statliga
myndigheter samordnar sina vägledningar och kunskapsstöd till kommuner om
förebyggande arbete då det torde bidra till att kvaliteten och kunskapsnivån ökar i
kommunernas arbete. Förvaltningen ser likt utredaren att det är av stor vikt att det
utvecklas målgruppsanpassat föräldrastöd för föräldrar till barn med högre risk för
skadligt bruk eller beroende. Att föräldrastödsprogram finns utvecklade är dock ingen
garanti för att målgruppen kan tillgodogöra sig stödet, varför förvaltningen också ser
positivt på förslaget om att i högre grad tillgängliggöra stödet. Förvaltningen saknar
dock fokus på föräldrars (och vuxnas) eget narkotikabruk som en viktig faktor i




                                                                                         24 (31)
normalisering av narkotika hos barn och unga. Detta då det inte enbart är vad
föräldrar säger som spelar roll, utan även vad föräldrar gör.
Förvaltningen ställer sig bakom förslaget om att de föreningar som beviljas
kommunala ekonomiska bidrag också ska kunna uppvisa en ANDTS-policy och ha
dialoger med stadsdelsförvaltningen kring det ANDTS-förebyggande arbetet.
2. Regeringen ska anta ett särskilt program för att förebygga narkotikaanvändning hos
barn och unga
Utredaren föreslår ett särskilt program som omfattar en femårsperiod och som
kompletterar gällande ANDTS-strategi, för att förebygga narkotikaanvändning hos
barn och unga i åldrarna 0– 25 år. Förvaltningen ställer sig dock ifrågasättande till att
skapa ett separat program för narkotikaförebyggande arbete, och ser hellre att de
förslag som utredningen presenterar lyfts in strukturen för det befintliga nationella
ANDTS-programmet. Detta för att de olika delarna av ANDTS hänger ihop och det
torde finnas fler fördelar att hålla ihop programmet som en helhet.
3. Tillgänglig vård och stöd med god kvalitet
Utredningen lämnar flera förslag för att förbättra vården och omsorgen för
målgruppen och betonar behovet av bostad, lågtröskelverksamheter och
skadereducering. Förvaltningen anser det angeläget att olika typer av boenden
kartläggs och att vägledning tas fram för en mer enhetlig tillämpning av
bostadsfrågan i hela landet för ökad jämlikhet, särskilt vid våldsutsatthet.
Förvaltningen ställer sig bakom förslaget om utökad samordning av vård- och
stödverksamheter för barn och unga och även vuxna. Gemensam dokumentation och
informationsdelning bör utredas noggrant och med fördel tidsbegränsas.
Förvaltningen instämmer i förslaget om att ge Socialstyrelsen i uppdrag att bidra med
ett kunskapsstöd till ungdomsmottagningarna, om tidig upptäckt och tidiga insatser
vid skadligt bruk eller beroende. Genom att öka möjligheterna att nå unga med
riskbruk, skadligt bruk eller beroende, ökar vi också möjligheten att förebygga
beroende hos unga som grupp. Förvaltningen instämmer i att det finns behov av ett
större utbud av lågtröskelverksamheter som arbetar med flera perspektiv samtidigt,
både hälsa och stöd, men också sysselsättning i olika former.
Förvaltningen instämmer också i att vägledning bör finnas för samverkan mellan
polis, socialtjänst och hälso- och sjukvård när det gäller unga som misstänks för
narkotikabrott. Förvaltningen anser det angeläget att vården till personer med skadligt
bruk eller beroende följs upp på ett bättre sätt i ett nationellt system och instämmer
därför med utredarens förslag, att ett sådant ska utformas enligt det ramverk som
Myndigheten för vård- och omsorgsanalys (MyVA) tidigare tagit fram.
Förvaltningen är positiv till att målet för narkotikapolitiken utvidgas till att omfatta
formuleringen ett samhälle med minskade skador av narkotika. Förvaltningen ställer
sig dock tveksam till förslaget om att målet om ett narkotikafritt samhälle tas bort och
anser att båda dessa delar bör ingå i målet. Förvaltningen ser en utmaning i den
normförskjutning gällande narkotika som förefaller ske idag och ser att detta kan



                                                                                            25 (31)
negativt påverka både det förebyggande och åtgärdande arbetet mot bruk av
narkotika.
4. Anhörigstöd
Förvaltningen anser att förslaget om att inkludera anhöriga till personer med skadligt
bruk eller beroende i den nationella anhörigstrategin, samt se över hur anhörigfrågor
kan stärkas i olika strategier och statsbidrag, är väldigt angeläget.
Förvaltningen är enig med utredaren i att socialtjänsten bör ge information till barn
som är anhöriga och stärka stödet. De exempel på stöd som utredaren tar upp anser
förvaltningen vara rimliga och bra komplement till Vågen- förvaltningens
gruppverksamhet för barn med föräldrar med missbruksproblematik som erbjuds för
åldrarna 9-12 år och 13-16 år.
5. Barnrätts- och jämlikhetsperspektiven
Förvaltningen bedömer att utredningen har beaktat frågan utifrån ett
jämlikhetsperspektiv då förslagen innebär att barn oavsett socioekonomisk bakgrund
eller vårdnadshavares förmåga ska kunna tillgodose sina rättigheter. Utredningen har
även beaktat behov hos barn med funktionsnedsättning och rätten att kunna
tillgodogöra sig information utifrån sina förutsättningar.


Järva stadsdelsnämnd

Järva stadsdelsnämnd beslutade vid sitt sammanträde den 21 mars 2024 följande.
  Järva stadsdelsnämnd godkänner förvaltningens tjänsteutlåtande och överlämnar
  det som svar på remissen.
Järva stadsdelsförvaltnings tjänsteutlåtande daterat den 20 februari 2024 har i
huvudsak följande lydelse.
Förvaltningen är i huvudsak positiv till utredningens förslag.
Förebyggande insatser
Förvaltningen anser att satsningarna inom det förebyggande arbetet mot ANDTS är
gynnsamt för att förbättra människors livsvillkor och levnadsvanor och går i linje
med förvaltningens förebyggande arbete.
Förvaltningen arbetar enligt stadens ANDTS-Program om alkohol, narkotika,
dopnings medel, tobak och nikotinprodukter samt spel om pengar 2023-2026, dnr KS
2023/175. För att främja och förebygga att ungdomar börjar använda ANDTS
genomför förvaltningen informationssatsningar till vårdnadshavare som har barn i
grundskolan och gymnasieskolan. För att öka kunskapen om ANDTS hos
förvaltningens medarbetare samt möjliggöra erfarenhetsutbyte finns ett
förvaltningsövergripande nätverk med ANDTS-ambassadörer. Ett utvecklingsarbete
pågår för att utöka nätverket till att även inkludera andra förvaltningar, civilsamhället
och privata aktörer som är verksamma i stadsdelsområdet.




                                                                                            26 (31)
Förvaltningen finner att det är bra att ytterligare kraft ges till arbetet med ANDTS och
att ett särskilt program ska tas fram som ska bidra till att förebygga
narkotikaanvändning hos barn och unga i åldrarna 0–25 år.
Socialtjänstens insatser
Personer med skadligt bruk eller beroende har ofta svårigheter med att behålla arbete
och bostad vilket kan leda till behov av sociala insatser. Förvaltningens arbete med
skadereducerande insatser går i linje med utredningens förslag. Arbetet omfattar
bland annat Bostad först, försöks- och träningslägenheter och arbetsrehabilitering.
Målgruppen för försöks- och träningslägenheter är särskilt utsatta personer som
behöver stöd från socialtjänsten för att kunna få, klara och behålla ett eget boende och
som på egen hand inte blir godkända som förstahandshyresgäster. Insatsen är ett
viktigt verktyg i socialtjänstens arbete med att stödja personer med beroende och
psykisk ohälsa till ett långsiktigt boende och ett självständigt liv. Förvaltningen
erbjuder även boendeinsatsen Bostad först som innebär att brukarna ska få stabilitet i
boendet, för att därefter erbjudas fortsatt individuellt stöd och vård utifrån egna mål
och behov. Förvaltningen deltar även i arbetsmarknadsförvaltningens projekt
Individual Placement and Support (IPS). Syftet är att erbjuda arbetsrehabiliterande
insatser som arbetsträning, praktik och arbetsmarknadsutbildningar till personer med
beroende för att de ska komma närmare arbetsmarknaden. För att optimalt stöd ska
kunna ges till deltagarna sker insatsen i anslutning till brukarens befintliga
behandlingar och övriga insatser.
Anhörigas situation
Det är värdefullt att anhörigstöd lyfts i ett eget avsnitt i förslaget eftersom anhöriga
kan utgöra en viktig del i närståendes behandling för sitt beroende. Förvaltningens
arbetar med kvalitativt anhörigstöd enligt metoden Community Reinforcement
Approach and Family Training (CRAFT) som är ett evidensbaserat program inriktad
på att stödja och vägleda anhöriga till personer med missbruks och
beroendeproblematik. För att nå ut med information till fler anhöriga och öka
kunskapen om anhörigstöd genomförs informationsträffar. Ett av förvaltningens
fokusområden 2023 är att stärka stödet till barn som anhöriga. Bland annat ska barn
vars föräldrar tar emot insatser från socialtjänsten erbjudas BRA-samtal (barns rätt
som anhöriga). Samtalen syftar till att barn ska tillfrågas och få möjlighet att uttrycka
sin egen vilja och behov i förhållande till förälderns svårigheter. Förvaltningen deltar
även i arbetet med att revidera stadens program för anhöriga.
Insatser för att öka kunskap och kompetens
För att nå ut med information om vilka arbetssätt och tjänster förvaltningen kan
erbjuda genomförs kontinuerliga informationssatsningar till externa och interna
samverkanspartners. Förvaltningen arbetar uppsökande genom besök på härbärgen
för att nå personer med beroendeproblematik för att motivera dem till att ta emot stöd
och hjälp samt informerar om vilket stöd som finns att få.




                                                                                            27 (31)
Avslutningsvis vill förvaltningen särskilt lyfta att samverkan med regionen är
avgörande i arbetet med målgruppen med skadligt bruk och beroende. Det medför att
insatserna behöver samordnas för att möta individens hela situation i tillfrisknandet.
Därför anser förvaltningen att utredningens förslag om samordnad
verkställighetsplanering som Kriminalvården ska ansvara för och som Statens
institutionsstyrelse även kan initiera är särskilt viktigt så att dessa brukare kan
identifieras och får en ingång till både regionen och till socialtjänstens stöd och
insatser.


Södermalms stadsdelsnämnd

Södermalms stadsdelsnämnd beslutade vid sitt sammanträde den 21 mars 2024
följande.
  Stadsdelsnämnden överlämnar förvaltningens tjänsteutlåtande som svar på
  remissen
  Ersättaryttrande av Erik Ehrs (KD), se Reservationer m.m.
Södermalms stadsdelsförvaltnings tjänsteutlåtande daterat den 4 mars 2024 har i
huvudsak följande lydelse.
Förvaltningen är positiv till utredningens slutsatser och förslag om att ändra målet för
narkotikapolitiken som helhet från ett samhälle fritt från narkotika till ett samhälle
med minskade skador av narkotika. Utredningen har fokuserat på att förbättra hälsan
och livet för de som använder narkotika och menar att det inte finns ett
motsatsförhållande mellan en restriktiv narkotikapolitik och ett skadereducerande
förhållningssätt. Det är viktigt att brukare i behov av stöd och/eller insatser erhåller
kunskapsbaserad vård som är utformad i samråd med den enskilde. Utredningen
innehåller förslag som syftar till ökad samordning och att forskning och utveckling
bidrar till en ökad kunskap inom det förebyggande arbetet inom både hälso- och
sjukvård och socialtjänst. Den betonar vikten av förebyggande insatser för barn och
unga och att tidigt upptäcka och erbjuda stöd för alla åldersgrupper. Det är positivt att
utredningen särskilt lyfter fram satsningar på att skapa meningsfull fritid och
sysselsättning för barn och unga som en förebyggande insats.
Det är också positivt att Socialstyrelsen föreslås få ett ökat uppdrag och tydligare
mandat att arbeta med uppföljning, analyser och att föreslå åtgärder när det gäller
vård och stöd till personer med en beroendeproblematik. En sammanhållande och
drivande aktör skulle ge bättre förutsättningar för ökad samverkan mellan
myndigheter, regioner, kommuner och civilsamhället. Utredningen föreslår även att
bland annat Kriminalvården ska kunna sammankalla vårdgivare inom kommuner och
regioner för en samordnad planering vilket skulle öka möjligheter att fånga upp
individer som annars riskerar ett fortsatt skadligt bruk eller beroende av narkotika.
Förvaltningens erfarenhet är att det finns behov av boenden av lågtröskelkaraktär för
kvinnor vilket behöver beaktas i ett förändringsarbete. Förslaget om att regioner och
kommuner ska öka och tillgänglighet av fler lågtröskelverksamheter som kan erbjuda




                                                                                            28 (31)
samordnade skadereducerande och hälsofrämjande insatser är viktigt men det behöver
finnas tillgängligt för alla målgrupper och med en geografisk närhet.
När det gäller personer med funktionsnedsättning med skadligt bruk eller beroende av
narkotika saknas särskilda boenden med kunskap om målgruppen. Istället blir andra
boendeformer aktuella där många gånger kunskap om funktionsnedsättning inte är
lika god. Förvaltningen är därför positiv till förslaget om en kartläggning av olika
boendeformer utifrån både LSS och SoL.
Förvaltningen välkomnar förslaget om fortsatta satsningar på skadereducerande
verksamheter. Samtidigt finns utmaningar i att berörda huvudmän gemensamt driver
förändringsarbete och det är angeläget att ekonomiska styrmedel och nationella
riktlinjer tar hänsyn till detta. Vidare anser förvaltningen att geografisk placering av
vårdinrättningar, boenden och annat stöd behöver tas i beaktande i kartläggning och
fortsatt planering. En koncentration av olika vårdinrättningar, boenden och ideella
aktörer kan vara fördelaktigt men utifrån ett tillgänglighetsperspektiv skapar det
sämre förutsättningar att skapa en tillgänglig och likställd vård för alla. Även från ett
individperspektiv kan stora koncentrationer av verksamheter skapa andra problem,
exempelvis är kopplingen till uppkomsten av öppna drogscener tydliga och kan
försvåra för individer som vill minska sitt missbruk.
Barnrättsanalys
Förvaltningen uppfattar att förslagen i utredningen kan medföra positiva
konsekvenser för barn. Många av utredningens förslag syftar till förbättrad tillgång
till och kvalitet av vård och stöd för personer med ett skadligt bruk eller beroende av
narkotika. Bättre vård och stöd kan även innebära positiva konsekvenser såväl för
barn och unga med ett eget skadligt bruk och beroende som för barn som har en
förälder eller annan vårdnadshavare med ett skadligt bruk eller beroende. Förslagen
kring förebyggande arbete kan bidra till att färre barn och unga exponeras för
narkotika och riskerar ett framtida skadligt bruk eller beroende. Detta är förenligt med
artikel 33 i barnkonventionen som handlar om att skydda alla barn från narkotika.
Jämställdhetsanalys
Förvaltningen uppfattar att förslagen i utredningen kan ge positiva effekter för den
aktuella målgruppen, oavsett om de är kvinnor eller män. En vidare
jämställdhetsanalys genomförs därför inte.




                                                                                            29 (31)
Reservationer m.m.

Socialnämnden


Ersättaryttrande av Maurice Forslund (KD)
Narkotikamissbruk leder till negativa konsekvenser för den enskilde, för anhöriga och
för samhället i stort. Kristdemokraterna har länge stått upp för ett narkotikafritt
samhälle och vill stoppa alla tendenser till drogliberalisering. Detta genom att arbeta
för det samlade behovet av förebyggande arbete, bra och tillgänglig vård och
behandling, samt brottsbekämpande insatser från polis och tull.
Kristdemokraterna ställer sig därför negativa till utredningens bedömning om en
översyn av narkotikastrafflagen och påföljderna vid narkotikabrott. Vägen till
minskad användning av narkotika går inte genom drogliberalisering och sänkta straff.
I stället måste vi hålla fast vid en restriktiv narkotikapolitik som tydliggör samhällets
negativa syn på narkotika, inte minst i en tid då användningen av narkotika göder
gängkriminalitet och organiserad brottslighet. Därför ställer vi oss följaktligen även
negativa till förvaltningens positiva utlåtande gällande utredningens bedömning i
denna del.


Farsta stadsdelsnämnd


Särskilt uttalande av Leif Söderström (SD)
Narkotikautredningen pekar på bra åtgärder gällande såväl förebyggande som
rehabiliterande åtgärder, vilket både kan rädda liv och minska antalet människor som
på sikt faller in i destruktivt narkotikaberoende. Det behövs också kraftfulla åtgärder
för att stävja den pågående och omfattande brottsliga verksamhet som är förknippad
med smuggling och distribution av narkotika.
Narkotikalangning är en kriminell verksamhet som genererar stora brottsvinster samt
lägger grunden för människors livslånga missbruk och narkotika beroenden. Det
personliga priset som följer av narkotikamissbruk, betalas med förstörd hälsa, social
utslagning och miserabelt leverne som inte sällan leder vidare till kriminella
gärningar och självdestruktiva beteenden.
I Stockholm stad och inte minst i Farsta stadsdelsområde finns så kallade öppna
dragscener, där narkotika flödar fritt mellan langare och köpare. För samhällets och
ungdomarnas skull är det avgörande att trycka tillbaka den narkotikabaserade
kriminaliteten som utvecklat mycket extrema och våldsamma beteenden, rena
gängkrig med skjutningar och sprängningar har blivit en del av stockholmarnas
vardag.




                                                                                            30 (31)
Tidöpartierna genomför nu en rad åtgärder för att genom ändrad och ny lagstiftning
öka samhällets slagkraft i kampen mot narkotikan och den organiserade
brottsligheten. Tillgången på narkotika, sprängämnen och vapen måste bringas under
legitim kontroll för att säkra upp medborgarnas trygghet och i förlängningen bevara
förtroendet för samhällets regelstyrda ordning.


Södermalms stadsdelsnämnd


Ersättaryttrande av Erik Ehrs (KD)
Kristdemokraterna anser att det är positivt att narkotikapolitiken ses över för att bättre
vara förenlig med modern forskning, evidensbaserad vård och beprövad erfarenhet
för att nå större skademinimering. Det är glädjande att se tydliga mål för minskad
narkotikadödlighet med ett tydligt ansvar för att följa upp genomförandet och
utvecklingen. Sverige plågas av höga siffror gällande narkotikadödlighet. 1 Det är
positivt med en politik som ser denna verklighet, vågar tänka nytt, brett och kraftfullt
försöker förbättra situationen. Bland förslagets många goda idéer är dess ambitiösa
batteri av förebyggande och hälsofrämjande åtgärder hos myndigheter, kommuner
och regioner hoppingivande. Att förtydliga ansvar, minska trösklarna för vård, öppna
upp för delaktighet hos anhöriga och fokus på att integrera forskning är alla välkomna
förslag som förhoppningsvis kan vända den tragiska trenden vi länge haft i Sverige.
Avslutningsvis vill vi fortfarande se ett samhälle fritt från narkotika.




                                                                                             31 (31)
