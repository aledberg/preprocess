                                                                 REMISSVAR                                     1 (2)
 E2                                                              DATUM                         DIARIENR

 Emilia Johansson                                                2024-04-09                    2024/19-4
                                                                 ERT DATUM                     ER BETECKNING
                                                                 2024-01-19                    S2024/00085


                                                                 Regeringskansliet
                                                                 Socialdepartementet
                                                                 103 33 Stockholm




         Remissvar av betänkandet Vi kan bättre!
         (SOU 2023:62)
         Statskontoret lämnar synpunkter utifrån våra kompetensområden och fokuserar
         därför på frågor som rör effektivitet och regeringens styrning av narkotikapolitiken.

         Statskontoret ser positivt på intentionen att öka
         effektiviteten i genomförandet av narkotikapolitiken
         Utredaren belyser vikten av att gå från, i den mån det förekommer, ineffektiva till
         evidensbaserat effektiva insatser inom narkotikapolitiken. Statskontoret ser av två
         skäl positivt på den intentionen. För det första gynnar en hög träffsäkerhet i
         insatserna enskilda i behov av samhällets stöd. För det andra kan det öka
         måluppfyllelsen för de mål som riksdagen och regeringen formulerar på området
         samt säkerställa en effektiv resursanvändning för staten, regioner och kommuner.

         Statskontoret har inga synpunkter på utredarens förslag att regeringen ska föreslå
         en ändring av riksdagens mål för narkotikapolitiken.

         Utredaren lämnar rimliga förslag men det är svårt att
         avväga insatser och bedöma konsekvensanalysen
         Direktivet till utredningen lade grunden för ett betänkande med många förslag om
         olika insatser. Förslagen visar hur enskilda myndigheter eller andra aktörer ska
         påbörja eller utveckla huvudsakligen avgränsade åtaganden inom
         narkotikapolitiken. Av de över 60 förslagen utgör ungefär hälften uppdrag till
         statliga myndigheter.

         Statskontorets bedömning är att utredaren inte skriver fram ett systemperspektiv.
         Det gör det svårt för Statskontoret att avgöra vilka insatser som är mest angelägna
         och hur olika insatser förväntas hänga samman för att bidra till att uppnå
         riksdagens och regeringens mål. Det gör det också svårt att ta ställning till
         rimligheten i utredarens konsekvensanalys, vilka insatser som kan genomföras
         inom ram och om ytterligare resurser behöver tillföras.




POSTADRESS: Box 396, 101 27 Stockholm. BESÖKSADRESS: Torsgatan 11. TELEFON VXL 08-454 46 00.
registrator@statskontoret.se www.statskontoret.se
                                                REMISSVAR                               2 (2)




Utredaren konstaterar att föreslagna insatser i huvudsak ligger inom regioners och
kommuners befintliga åtaganden. En premiss för utredarens konsekvensanalys är
att förslagen huvudsakligen innebär förändringar inom befintliga verksamheter. I
det sammanhanget vill Statskontoret betona att även förändringar inom befintlig
verksamhet kan vara nog så resurskrävande. Flera verksamheter som berörs av
förslagen, såsom hälso- och sjukvård respektive socialtjänst, tenderar dessutom
redan att vara resursmässigt ansträngda.

Statskontorets medskick för att bidra till en ändamålsenlig
och effektiv kunskapsstyrning
Utredaren klarlägger inte i vilken utsträckning som brister i insatserna inom
narkotikapolitiken i dag beror på att till exempel regioner och kommuner inte har
rätt kunskap och i vilken utsträckning det finns andra orsaker till att man inte
förmår att genomföra en mer effektiv verksamhet. Eftersom flera av de förslag som
utredaren lämnar handlar om kunskapsstyrning vill Statskontoret lämna några
medskick till regeringen för att säkra en ändamålsenlig och effektiv statlig
kunskapsstyrning. Utgångspunkten för medskicken är våra samlade erfarenheter
och den egeninitierade rapporten Att styra med kunskap – En studie om statlig
kunskapsstyrning riktad till kommuner och regioner.

Statskontoret har sett att det är angeläget att staten talar med en röst genom att
samordna sin kunskapsstyrning och sina kunskapsstöd till utförare av verksamheter
i regioner och kommuner. Ett sätt att göra detta på är genom att använda befintliga
samverkans- och stödstrukturer för kunskapsutveckling och kunskapsspridning.
Annars riskerar det att bli svårt att överblicka och sålla mellan olika styrsignaler
och olika kunskapsstöd. Vidare förutsätter en effektiv och ändamålsenlig
kunskapsstyrning ett samspel mellan staten och region- och kommunsektorn, för att
säkerställa att kunskapen motsvarar behov i verksamheterna och förmedlas på ett
tillämpbart sätt.

Statskontoret ser därför positivt på sådana inslag i utredarens förslag, till exempel
att Socialstyrelsen får ett sektorsansvar som bland annat omfattar stödjande
uppgifter.



Generaldirektör Annelie Roswall Ljunggren har beslutat i detta ärende.
Utredningschef Jessica Bylund och utredare Emilia Johansson, föredragande, var
närvarande vid den slutliga handläggningen.



Annelie Roswall Ljunggren

                                                Emilia Johansson
