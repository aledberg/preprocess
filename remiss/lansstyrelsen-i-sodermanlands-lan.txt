                                                                        Yttrande                                         1 (5)
                                                                        Datum                            Diarienummer
                                                                        2024-04-22                       611-2024




                                                                       Regeringskansliet, Socialdepartementet
                                                                       s.remissvar@regeringskansliet.se



                   Yttrande över slutbetänkandet Vi kan bättre!
                   Kunskapsbaserad narkotikapolitik med liv och hälsa
                   i fokus (SOU 2023:62)
                   Er beteckning: S2024/00085




                   Länsstyrelsens synpunkter

                   Länsstyrelsen i Södermanlands län anser att betänkandet är väl
                   genomarbetat och har en bred ansats. Narkotikafrågan är ett komplext
                   område med många olika aktörer och många av förslagen tillsammans
                   kan bidra till en positiv utveckling.

                   Länsstyrelsen har valt att yttra oss med utgångspunkt i det som direkt
                   berör våra uppdrag inom ANDTS-området och det brottsförebyggande
                   arbetet. I de fall vi inte kommenterat utredningens förslag har vi inte
                   något att tillägga eller avstår från att yttra oss eftersom förslagen inte
                   direkt berör länsstyrelsens arbete och uppdrag. Se kommentarer till
                   förslag och bedömningar under rubrikerna nedan.



                   14.2 Kommunerna bör i ökad grad samordna det förebyggande
                   arbetet mellan olika sektorer

                   Länsstyrelsen instämmer i vikten av att kommunerna samordnar och
                   skapar en stabil struktur för det förebyggande arbetet.

                   För att underlätta för kommunerna i arbetet är det viktigt att även
                   synkronisering och samverkan sker inom de olika politikområdena på
                   nationell nivå. Till exempel inom de olika förebyggande områdena som
                   våld, ANDTS, brott, folkhälsa och föräldraskapsstöd. Det kan ske genom




Postadress: 611 86 Nyköping   Telefon: 010-223 40 00   E-post: sodermanland@lansstyrelsen.se   Webb: lansstyrelsen.se/sodermanland

                                       www.lansstyrelsen.se/sodermanland/personuppgifter
Länsstyrelsen Södermanlands län                         Yttrande                              2 (5)
                                                        2024-04-22                 611-2024


             gemensamma samverkansstrukturer, gemensamma mål och
             styrdokument eller arbetsmodeller som integreras med varandra.

             Att hänvisa till lagen (2023:196) om kommuners ansvar för
             brottsförebyggande arbete är bra och ger tyngd och kraft i arbetet.
             Länsstyrelsen anser dock, och vill understryka, att det inte räcker att
             lokalt endast arbeta i den brottsförebyggande strukturen med
             narkotikafrågan. En konsekvens kan bli att arbetet lokalt endast
             fokuseras på den brottsbekämpande delen av narkotika-frågan. För att
             arbetet ska bli framgångsrikt och uppnå effekter är det också
             nödvändigt att arbeta med och belysa folkhälsoperspektivet i arbetet
             mot narkotika.

             Länsstyrelsen erfar att det lokala förebyggande arbetet inom till
             exempel ANDTS i dagsläget är sårbart eftersom själva samordningen av
             arbetet ofta hänger på om en enskild tjänst är bemannad eller inte. Att
             skapa en stabil struktur i enlighet med förslagen, gör arbetet mindre
             sårbart.

             14.3 Folkhälsomyndigheten ska få i uppdrag att ta fram ett
             kunskapsstöd i syfte att höja kvaliteten i förebyggande arbete.

             Länsstyrelsen instämmer i förslaget. Ett kunskapsstöd skulle underlätta
             Länsstyrelsens arbete, eftersom stöd i kartläggning, behovs- och
             orsaksanalys behövs och efterfrågas lokalt och regionalt. För att
             kunskapsstödet ska vara användbart vill Länsstyrelsen också instämma
             i vikten av att statliga myndigheter samordnar vägledningar och
             kunskapsstöd, för att underlätta förebyggande arbete på regional och
             lokal nivå samt undvika stuprör. Inom det brottsförebyggande arbetet
             finns ett material som används i kommunerna, och det skulle
             underlätta Länsstyrelsens arbete om ett nytt stöd inom det
             narkotikaförebyggande arbetet går att koppla ihop med det materialet
             på ett bra sätt.

             14.3.2 Regeringen bör uppdra åt relevant aktör att testa en
             samordning av nationell förvaltning av ANDTS-förebyggande
             metoder under en pilotperiod på tre år i enlighet med
             Folkhälsomyndighetens förslag.

             Länsstyrelsen instämmer i bedömningen. Ett nationellt stöd för
             förvaltning av metoder skulle vara till hjälp i arbetet på regional och
             lokal nivå.

             Kommunernas strateger med ansvar för ANDTS-frågor har inte sällan
             ansvar för flertalet frågor inom området social hållbarhet. Ibland saknar
             de kompetens inom sakfrågan ANDTS. De efterfrågar enkelhet och
Länsstyrelsen Södermanlands län                         Yttrande                               3 (5)
                                                        2024-04-22                  611-2024


             tydlighet kring hur arbetet kan struktureras för att vara ändamålsenligt
             samt tydlighet om vilka modeller som är verkningsfulla.

             Det är också viktigt att metoderna är långsiktigt hållbara över tid. Tid
             behövs för att implementera arbetssätt i verksamheter och ett ständigt
             tillflöde av nya metoder och arbetssätt skapar frustration.

             14.5.1 Föräldrastöd bör göras tillgängligt för fler föräldrar

             Länsstyrelsen instämmer i bedömningen. För att ytterligare nå ut till
             kommunerna och för att göra stödet till kommuner mer jämlikt kan ett
             förnyat uppdrag kring föräldraskapsstöd till länsstyrelserna övervägas.
             Länsstyrelsen bidrar i kedjan mellan nationell och lokal nivå och har
             möjlighet att nå ut, inte minst till de mindre kommunerna.

             14.5.2 Regeringen bör ge Skolverket i uppdrag att ta fram stöd för
             skolans hälsofrämjande och narkotikaförebyggande arbete

             Länsstyrelsen instämmer i bedömningen med vissa tillägg. Satsningar
             för att klara skolan är som utredningen beskriver en av de viktigaste
             narkotikaförebyggande insatserna. Länsstyrelsen tror också på ett mer
             riktat stöd inom substansförebyggande arbete. Dock tror Länsstyrelsen
             att det kan vara gynnsamt att även alkohol, tobak och dopning
             inkluderas i denna typ av riktade stöd.

             Att ge Skolverket i uppdrag att ta fram stödet enligt denna bedömning
             tror vi kommer att bidra till ett mer jämlikt stöd till skolorna. I nuläget
             är det ofta kommunernas ANDTS-förebyggande samordnare som får i
             uppdrag att stödja skolan i att ta fram policys samt verka för att skolan
             ska arbeta substansförebyggande. De når inte alltid fram i sitt arbete,
             då de har svårt att komma in på skolans arena. Alla kommuner har inte
             ens en person med ANDTS-förebyggande uppdrag med tid för att
             arbeta med frågan.

             Länsstyrelsen vill också lyfta vikten av att kommunikation sker med
             länsstyrelsernas ANDTS-samordnare och kommunernas samordnare
             med ansvar för ANDTS vid framtagande och implementering av stödet.
             Båda funktioner kan bidra i implementeringsprocessen och med
             värdefull kunskap och praktisk erfarenhet från tidigare arbete.

             15.1 Regeringen ska anta ett särskilt program för att förebygga
             narkotikaanvändning hos barn och unga

             15.2 Insatser i programmet för att förebygga narkotikaanvändning
             hos barn och unga
Länsstyrelsen Södermanlands län                          Yttrande                               4 (5)
                                                         2024-04-22                  611-2024


             Länsstyrelsen instämmer till förslaget. Vi vill dock uppmärksamma att
             det är viktigt att tillse att ett sådant program inte skapar fler stuprör i
             arbetet regionalt och lokalt och att det säkerställs att närgränsande
             verksamhetsområden har möjlighet att haka i varandra i metoder, mål
             och arbetssätt.

             Det är också viktigt att tillse att förutsättningar och resurser finns på
             kommuner, region och länsstyrelse för att arbeta med grunden i allt
             förebyggande arbete; den universella preventionen, risk och
             skyddsfaktorer samt jämlika livsvillkor.

             15.3 Regeringen ska ge länsstyrelserna i uppdrag att, i dialog med
             andra relevanta aktörer, stödja kommunerna i genomförandet av
             programmet för att förebygga narkotikaanvändning hos barn och
             unga.

             Länsstyrelsen instämmer i förslaget. Förslaget ligger väl i linje med det
             närliggande uppdrag om ANDTS-samordning som länsstyrelserna har.
             Det är dock viktigt att det i uppdraget tydliggörs att samordning ska
             ske, med andra närliggande uppdrag inom preventionsområdet, tex
             mäns våld mot kvinnor, brottsförebyggande arbete och
             föräldraskapsstöd, samt att kravet på samordning även görs tydligt i
             dessa respektive uppdrag.

             Eftersom förslaget även innebär åtgärder som ska göras inom ramen
             för hälso- och sjukvården och socialtjänsten, är det viktigt att det i
             programmet är tydligt att aktörerna ska samverka med länsstyrelserna
             samt med relevanta tjänstepersoner på kommunerna som arbetar med
             det universella förebyggande och främjande arbetet. De som arbetar
             med vård och behandling och de som arbetar med prevention på en
             kommun eller en region sitter ofta på olika förvaltningar eller enheter.
             Att på olika sätt i uppdrag och riktlinjer påtala vikten av samverkan
             underlättar för parterna.

             21.2.2 Regeringen bör föreslå för riksdagen att målet för
             narkotikapolitiken som helhet ändras från ett samhälle fritt från
             narkotika till ett samhälle med minskade skador av narkotika.

             Länsstyrelsen anser att förslaget behöver utredas vidare. Sverige har
             en restriktiv narkotikapolitik med nollvision kring narkotikaanvändning.
             En ändring i riksdagsmålet kan tolkas som en uppluckring i
             restriktiviteten. Att frångå målet om ett samhälle fritt från narkotika
             kan ses som en ambitionssänkning på området och riskerar att
             underminera och försvåra det förebyggande arbetet. Det behöver
             utredas vad normförskjutningen skulle innebära generellt och för det
             förebyggande arbetet. Länsstyrelsen instämmer i vikten av att
             tydliggöra betydelsen av ett skadereducerande perspektiv i
Länsstyrelsen Södermanlands län                       Yttrande                              5 (5)
                                                      2024-04-22                 611-2024


             narkotikapolitiken men det är centralt att politiken också omfattar ett
             förebyggande perspektiv.

             Länsstyrelsen vill även i detta sammanhang särskilt lyfta barns rätt att
             skyddas från narkotika enligt barnkonventionen, enligt artikel 33 ska
             Sverige som stat vidta alla lämpliga åtgärder, inklusive
             lagstiftningsåtgärder, administrativa, sociala och utbildningsmässiga
             åtgärder, för att skydda barn från olaglig användning av narkotika. Barn
             och unga är dessutom en prioriterad målgrupp i ANDTS-strategin.
             Länsstyrelsen anser att konsekvenserna för denna målgrupp behöver
             beaktas och utredas vidare.

             Länsstyrelsen anser också att det måste utredas vilka kriminalpolitiska
             konsekvenser en ändrad målsättning skulle kunna innebära.


             De som medverkat i beslutet
             Beslutet har fattats av Landshövding Beatrice Ask med Elin Schelin
             som föredragande. I den slutliga handläggningen har också Eva-Sara
             Beckman, Anne-Louise Gjuse och Anna-Karin Lindblad Wieslander
             medverkat.




             Denna handling har godkänts digitalt och saknar därför
             namnunderskrift.
