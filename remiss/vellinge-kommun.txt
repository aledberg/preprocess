                                                                         2024-03-05                                                   1 (2)




                                                                         Socialdepartementet




                        Remissvar över betänkandet SOU 2023:62
                        Vi kan bättre! Kunskapsbaserad narkotikapolitik med liv och hälsa i fokus


                        Detta remissvar avser Vellinge kommuns inställning till Socialdepartementets remiss
                        gällande betänkandet av narkotikautredningen, SOU 2023:62, Vi kan bättre!
                        Kunskapsbaserad narkotikapolitik med liv och hälsa i fokus.

                        Vellinge kommun ställer sig överlag positiva till utredningen och dess innehåll och vill
                        särskilt lyfta följande aspekter:

                              •    Vi välkomnar betänkandets resonemang om att beroendesjukdomar och
                                   narkotikaanvändning bottnar i flertalet bakomliggande orsaker och att vikten av
                                   tidiga insatser kan bli avgörande i hanteringen av sådana.
                              •    Vi ställer oss positiva till tydligheten i regionernas ansvar att både agera och att
                                   samverka med kommunerna i individuella ärenden. Detta ter sig rimligt utifrån
                                   den beroendeproblematik som betänkandet lyfter som mångsidigt och komplext
                                   och som i många fall kräver somatisk, psykosomatisk och psykiatrisk vård
                                   parallellt med stöd från kommunen.
                              •    Vi är även positiva till betänkandets tydlighet i att samverkan är en viktig del
                                   för betänkandets syfte och välkomnar vidare lagstöd, nationella riktlinjer samt
                                   uppföljning gällande detta för att kunna nå upp till den kvalitet som behövs.

                        Vellinge kommun vill även påtala de risker som blir synliggjorda i betänkandet, främst
                        utifrån att det inom området kommer implementeras flera nya lagändringar inom den
                        närmsta tiden och de konflikter som kan uppstå i och med dessa. Som exempel på dessa
                        farhågor vill vi särskilt belysa följande:

                              •    I betänkandet framkommer i avsnitt 5.2.3 att ”insatser av Kriminalvården och
                                   SiS behöver också vara kunskapsbaserade men ingår inte i den nationella
                                   kunskapsstyrningen, som främst riktas till kommuner och regioner.[…]” Detta
                                   riskerar enligt oss att skapa en viss förvirring gällande området
                                   kunskapsbaserad narkotikapolitik – särskilt med anledning av de andra
                                   lagförslag som förväntas träda i kraft inom den närmsta tiden såsom en
                                   fängelselag för unga samt en ny socialtjänstlag där stort fokus ligger just på
                                   statliga institutioners ansvarstagande för målgruppen. Den så kallade
                                   samsjuklighetsutredningen och dess slutbetänkande (SOU 2023:5) blir även
                                   den en viktig del i en kunskapsbaserad narkotikapolitik och behöver fungera
                                   rent praktiskt, parallellt med narkotikautredningens slutsatser. Vi välkomnar en


Vellinge kommun, 235 81 Vellinge BESÖK: Norrevångsgatan 3                                               Vellinge.se | #bättreutsiktervellinge
E-POST vellinge.kommun@vellinge.se
TELEFON 040-42 50 00 FAX 040-42 51 49
BANKGIRO 5896-1467 ORG. NR 212000-1033
                                                                                            2 (2)




       tydlighet från Socialdepartementet att för de olika aktörerna i landet poängtera
       de olika riktlinjerna för respektive lag samt vem som bär ansvar för respektive
       metodstöd och kunskapsstyrning.
   •   Vellinge kommun efterfrågar även en nationellt styrd stödfunktion till detta
       betänkandes slutsatser gällande både ekonomiskt och kunskapsbaserat stöd till
       att omsätta betänkandets slutsatser i praktiken på ett rättssäkert och metodtroget
       vis.


Utöver ovanstående synpunkter instämmer Vellinge kommun i betänkandet SOU
2023:62 Vi kan bättre! Kunskapsbaserad narkotikapolitik med liv och hälsa i fokus och
dess förslag.



Mikaela Olsson
Kvalitetsansvarig Individ- och familjeomsorgen
