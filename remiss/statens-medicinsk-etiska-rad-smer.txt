2024-04-15                                 Dnr Komm2024/00276/S1985:A


                                           Er referens: Dnr S2024/00085
                                           Socialdepartementet
                                           103 33 Stockholm




 Remissvar avseende Vi kan bättre! Kunskapsbaserad narkotikapolitik
 med liv och hälsa i fokus (SOU 2023:62)

 Statens medicinsk-etiska råd (Smer) har i uppdrag att belysa medicinsk-etiska
 frågor ur ett övergripande samhällsperspektiv. Smer kommenterar dem av
 Narkotikautredningens förslag och bedömningar som är av särskild vikt
 utifrån detta perspektiv.

 Utredningens uppdrag var ”att föreslå hur en fortsatt restriktiv
 narkotikapolitik kan kombineras med ett effektivt narkotikaförebyggande
 arbete, en god missbruks- och beroendevård som innehåller insatser för
 skademinimering samt insatser för att ingen ska dö till följd av läkemedels-
 och     narkotikaförgiftningar”.     Samtidigt        begränsade       direktiven
 utredningsuppdraget till att inte omfatta straffrätt eller ställningstaganden till
 hur kriminaliseringen av eget bruk påverkar samhällsutvecklingen eller
 brottsbekämpningen (Dir. 2022:24).

 Huvudbudskapet uppfattar Smer vara att harm reduction vid skadligt bruk och
 beroende av substanser (som utredningen vill försvenska till
 skadereducerande insatser) bör ges större utrymme i Sverige och man
 bedömer att denna definition bör bli fastställd av riksdagen och kopplas till
 det av riksdagen fastlagda nationella målet och andra vägledande dokument
 för narkotikapolitiken. Detta innebär en förskjutning från den hittillsvarande
 vid flera tillfällen fastlagda svenska linjen: ”I Sverige är både den nationella
 målsättningen inom narkotikaområdet och den straffrättsliga lagstiftningen
 tydlig – samhället ska vara fritt från narkotika” (sid 340).

    -   Smer stödjer förslaget till en sådan omläggning av den svenska
        narkotikapolitiken eftersom den hittillsvarande linjen visat sig vara
       mindre framgångsrik, och kan associeras med dagens otillräckliga
       insatser för att rädda liv och förbättra hälsa och livskvalitet hos
       målgruppen. Då denna omläggning innebär en reell och
       genomgripande förflyttning av fokus, är det angeläget att, som
       utredningen bedömer, förändringen beslutas i Sveriges riksdag.

De brister i vård- och stödinsatser som utredningen kartlägger sammanhänger
även med otydliga ansvarsförhållanden vad avser huvudmannaskap.

   -   Smer vill i detta sammanhang betona vikten av att
       Samsjuklighetsutredningens        förslag      om       ett    hos
       sjukvårdshuvudmannen (regionerna) samlat ansvar för behandling vid
       skadligt bruk eller beroende skyndsamt beslutas och genomförs.

Många sektorers och myndigheters insatser och hållning kommer att påverkas
och behöva förändras, bland annat polisens arbetssätt och prioriteringar.
Gällande rätt innebär bland annat att eget bruk är kriminaliserat, vilket medför
att vissa skadereducerande insatser (till exempel brukarrum) inte är möjliga i
vårt land. Utredaren bedömer att ”Regeringen bör initiera en översyn av
narkotikastrafflagen och påföljderna vid narkotikabrott för att bland annat
utreda hur lagen påverkar de medicinska och sociala skadeverkningarna och
om personer med skadligt bruk eller beroende erbjuds vård och
omsorgsinsatser i tillräcklig omfattning.”

   -   Smer delar denna bedömning, då det är angeläget att utreda om den
       straffrättsliga regleringen innebär hinder för att erbjuda
       evidensbaserade skadereducerande insatser och behandling, vilket om
       så visar sig vara fallet, skulle kunna utgöra skäl för lagändringar.

Inom ramen för gällande rätt bedömer utredningen att åtalsunderlåtelse samt
kontraktsvård bör tillämpas i högre utsträckning.

   -   Smer delar denna bedömning, då den ligger i linje med utredningens
       övergripande perspektiv att vård och behandling liksom
       skadereducering bör stärkas.

Samtidigt som utredningens genomgående perspektiv präglas av en strävan
mot normalisering, och en ambition att vård och stöd vid skadligt bruk och
beroende fortsättningsvis inte bör negativt särbehandlas i relation till vård och



                                                                             2 (4)
stöd vid andra ohälsotillstånd, lämnas förslag om fortsatt särreglering av bland
annat Laro-verksamhet och särskilda register.

   -   Utan att direkt avvisa dessa förslag finner Smer att en mer djupgående
       etisk analys av för- och nackdelarna med sådan särreglering borde
       gjorts av utredningen. Det handlar bland annat om att beakta riskerna
       för fortsatt stigmatisering av målgruppen och de risker i form av
       fördröjd implementering av nya metoder som detaljreglering av
       medicinsk behandling kan medföra.

Utredningen lämnar ett förslag till lag om hantering av opioidantagonister
utanför hälso- och sjukvården. Syftet är att på ett brett sätt tillgängliggöra
motgift mot opioidförgiftning, något som kan vara direkt livräddande. Man
har kommit fram till att den mest framkomliga vägen är att stifta en ny lag som
specifikt handlar om tillhandahållandet av opioidantagonister (läs: naloxon),
som ska kunna delas ut från kommunala och ideella verksamheter och av icke-
sjukvårdspersonal.

   -   Smer tar inte ställning till detaljerna i denna lagtekniska lösning, men
       stödjer syftet att naloxon skyndsamt bör göras tillgängligt i de miljöer
       där opioidförgiftningar förekommer. Ett ännu bredare grepp på frågan
       kunde ha övervägts, till exempel genom att komplettera offentligt
       utplacerade hjärtstartare med nässpray naloxon, eftersom denna
       substans är närmast biverkningsfri, och överdossituationer av lekmän
       kan tolkas som hjärtstopp.

Utredningen lämnar även ett förslag till lag om ändring i lagen (2006:323) om
utbyte av sprutor och kanyler. Ändringarna innebär att ett hälsofrämjande
syfte tillförs, och avser att underlätta och påskynda införandet av sprututbyten.

   -   Smer tillstyrker förändringarna eftersom den nuvarande
       lagstiftningens ton av kontroll och ”undantagsverksamhet” föreslås
       utgå. Även om det (snart) finns minst ett sprutbyte i alla regioner, så
       är täckningsgraden geografiskt otillräcklig.

Sammanfattningsvis finner Smer att Narkotikautredningens anda och förslag
som helhet pekar i positiv riktning på ett område som sedan länge varit
eftersatt och där introduktionen av evidensbaserade insatser för att lindra och
begränsa skador och ohälsa hållits tillbaka av en politik som inte haft förmåga
att särskilja restriktivitet mot narkotika och aktiva förebyggande insatser å ena

                                                                             3 (4)
sidan, från otillräckliga och bestraffande åtgärder mot de drabbade å andra
sidan.

En arbetsgrupp inom Smer bestående av ledamöterna Yasmine Bladelius,
Thomas Ragnarsson, Sofia Nilsson och Anton Nordqvist samt sakkunnig
Mikael Sandlund har berett ärendet. Mikael Sandlund har varit föredragande.

Beslut om remissvar har fattats vid rådets ordinarie sammanträde den 12 april,
2024.

I beslut av remissvar har Sven-Eric Söder, ordförande, Yasmine Bladelius, Åsa
Gyberg-Karlsson, Thomas Ragnarsson, Per Ramhorn, Sofia Nilsson och
Anton Nordqvist och Anna Starbrink deltagit. I beredningen av beslutet har
även Lilas Ali, Anders Castor, Göran Collste, Kerstin Nilsson, Olle Olsson,
Nils-Eric Sahlin, Marie Sten och Kristina Wikner samtliga sakkunniga i rådet.



För rådet,



Sven-Eric Söder
Ordförande
Statens medicinsk-etiska råd




                                                                          4 (4)
