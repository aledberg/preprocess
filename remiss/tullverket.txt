                                                                                                      YTTRANDE
                                 Rättsavdelningen                                                     Datum               Dnr
                                                                                                      2024-04-16          STY 2024–48
                                                                                                      Ert datum           Er referens
                                                                                                      2024-01-19          S2024/00085

                                                                                                      Socialdepartementet




                                          Narkotikautredningens slutbetänkande – ”Vi kan
                                          bättre! Kunskapsbaserad narkotikapolitik med liv och
                                          hälsa i fokus”, SOU 2023:62
                                          Tullverket har granskat slutbetänkandet mot bakgrund av myndighetens uppdrag och hur
                                          betänkandet kan komma att påverka myndighetens verksamhet. Tullverket bedömer att
                                          det är förslaget om en ny lag om hantering av opioidantagonister utanför hälso- och
                                          sjukvården som påverkar myndigheten i störst utsträckning. Av den anledningen
                                          koncentreras remissyttrandet i sin helhet på den delen av betänkandet.

                                          Tullverkets ställningstagande
                                          Tullverket ställer sig positivt till de förslag på åtgärder och lagförslag som lämnas i
                                          slutbetänkandet.

                                          Slutbetänkandet beskriver ett komplext samhällsproblem och det kan konstateras att de
                                          förslag och insatser som redovisas för att bl.a. uppnå ett effektivare narkotikaförebyggande
                                          arbete och skademinimeringar till följd av narkotikaberoende, är viktiga såväl som ur ett
                                          hälso- och människorättsperspektiv som ett samhällsekonomiskt perspektiv.

                                          Vad gäller förslaget om en ny lag om hantering av naloxon (och andra opioidantagonister)
                                          utanför hälso- och sjukvården och övervägandena kopplade till det (kapitel 1.1, 20 och
                                          28.3.4 i betänkandet) vill Tullverket särskilt framföra följande synpunkter.


                                          Förslaget om en ny lag om hantering av naloxon utanför hälso- och
                                          sjukvården (kapitel 1.1 och 20)

                                          Tullverket bör också vara en sådan statlig myndighet som omfattas av lagen
                                          De verksamheter som utredningen föreslår ska omfattas av lagen är bl.a. statliga
                                          myndigheter som i sin ordinarie verksamhet möter enskilda som riskerar opioid-
                                          förgiftningar. Mot bakgrund av de yrkesgrupper som utredningen i sitt delbetänkande 1 lyfte
                                          fram som sådana som man ansåg kunde ha behov av att få administrera och överlämna
Tv 292.2 Utgåva 3 Januari 2024




                                          naloxon och som utredningen även i slutbetänkandet har haft i åtanke, kan man konstatera
                                          att Tullverket inte är en sådan myndighet som lagen framförallt är tänkt att vara tillämplig
                                          på. De exempel på myndigheter som tas upp i betänkandet är Statens institutionsstyrelse,
                                          _____________________________________________________________
                                          1 Naloxon kan rädda liv – bedömningar av nuläget och nästa steg, SOU 2022:54




                                                       Tullverket, Box 27311, 102 54 Stockholm ● Telefon: 0771-520 520 ● www.tullverket.se
Kriminalvården och Migrationsverket. Vidare anges att Polismyndigheten också omfattas
genom att poliser i yttre tjänst i sin ordinarie verksamhet möter personer som riskerar
opioidförgiftningar och att det även kan vara aktuellt i till exempel polisens arrestlokaler.
Tullverket vill här lyfta fram att myndighetens verksamhet i detta sammanhang ser likadan
ut som Polismyndighetens verksamhet på så vis att tulltjänstemän i kontrollverksamheten
och i den brottsutredande verksamheten kan möta personer som riskerar opiodförgiftning,
framför allt i samband med en kontrollsituation, vid en husrannsakan eller i Tullverkets
arrestlokaler. Tullverkets uppfattning är därför att även Tullverket är en sådan myndighet
som bör omfattas av den föreslagna lagen och därmed ges rätt att hantera och distribuera
naloxon (och andra opioidantagonister) i sin verksamhet.

Rätten för en verksamhet att hantera och distribuera naloxon bör också
omfatta distribution till den egna personalen
Mot bakgrund av narkotikautredningens generella uppdrag och syftet med att
tillgängliggöra naloxon utanför hälso- och sjukvården, är det tydligt att lagförslaget innebär
en möjlighet för aktuella verksamheter att hantera och distribuera naloxon till personer
som använder narkotika. Det är enligt Tullverkets mening viktigt att här lyfta fram att
personalen i de verksamheter vilka lagen ska vara tillämpliga på, också många gånger
riskerar opioidförgiftning genom att de ofrivilligt kan komma att utsättas för fentanyler och
andra opioider i sitt arbete. Det är därför viktigt att en verksamhets rätt att hantera och
distribuera naloxon till en person som riskerar opioidförgiftning, också omfattar
verksamhetens egna personal. Enligt Tullverkets uppfattning är det oklart om lagförslaget
innebär en sådan rätt och det kan konstateras att det i betänkandet inte förs något
resonemang alls kring denna fråga. Av den anledningen önskar Tullverket att detta
förtydligas i det fortsatta lagstiftningsarbetet.

Risken för att Tullverkets personal utsätts för opioidförgiftning
För Tullverkets del är den här frågan mycket viktig och det har också varit en arbetsmiljö-
fråga inom Tullverket under flera år.

Varje år tar Sveriges post- och kurirföretag emot stora mängder försändelser av olika slag.
Under år 2022 kom det totalt ca 95 miljoner paket från andra EU-länder och länder utanför
EU. 2 En stor del av Tullverkets kontrollverksamhet består av att göra kontroll i post-, kurir-
och fraktflödena. Tulltjänstemännen öppnar då stora mängder försändelser och ska i flödet
snabbt avgöra vad det är de har framför sig. Öppningen av försändelserna görs i en
okontrollerad miljö, d.v.s. direkt på plats, och det är inte ovanligt att försändelserna
innehåller pulver som ligger i trasiga påsar och/eller emballage. Risken för att inandas
damm från ett hög koncentrerat pulver (som t.ex. fentanyl) eller få sådant pulver direkt på
huden är därför relativt stor innan tulltjänstemännen haft möjlighet att ta innehållet till ett
dragskåp (i de fall sådant finns på platsen) och analysera substansen. Oftast går det inte på
plats att avgöra och fastställa vilket preparat det är fråga om.

Förutom i post-, kurir- och fraktflödena finns det stor risk för att tulltjänstemännen stöter
på opioder i samband med att fordon och resande undersöks t.ex. vid en gränskontroll eller

_____________________________________________________________
2 Uppgifterna kommer från Post- och telestyrelsens rapport: Svensk postmarknad 2023, PTS-ER-2023:11




                                                                                                      Sida 2 av 4
en LPK-kontroll 3. Även vid sådana kontroller finns rutiner för att minska riskerna med
opioidförgiftning men oftast saknas t.ex. tillgången till dragskåp. Vidare finns det en risk för
opiodförgiftning i samband med husrannsakningar då både mängden och koncentrationen
av opioider som tulltjänstemännen kan stöta på många gånger är än större. Det finns även
en risk för opioidförgiftning vid hanteringen av både identifierade och oidentifierade
preparat, t.ex. hos Tullverkets laboratoriepersonal, fältforensiker och beslagshandläggare.

Tullverkets beslag av opioder i form av fentanyl uppgick under åren 2022 och 2023 till totalt
10 stycken, varav 5 stycken i postflödet, 4 stycken vid gränskontroll och 1 stycken vid
verkställande av tvångsmedel. Beslagen har uteslutande bestått av fentanylplåster. Under
samma år gjorde Tullverket totalt 62 stycken beslag av opioderna heroin, morfin och
metadon. Trots att det inte har varit så många beslag av opioder och framför allt inte av
fentanyler under dessa två år behöver inte det innebära att beslagsstatistiken för 2024 och
2025 kommer se likadan ut. Dessutom brukar Sverige följa trenderna i USA, som är ett land
som har haft stora problem med fentanyler i flera år. Det är välkänt för USA att
fentanylerna kommer till landet från Kina, vilket är ett land som Sverige varje år får
miljontals försändelser ifrån. Vidare är det känt för Tullverket att det ”på gatan” pratas om
att distributörer av narkotika blandar annan narkotika med fentanyl i större utsträckning i
dag än vad som gjordes tidigare. Detta stöds av att Tullverket har haft ärenden där
misstänkta uppgett att deras narkotika skulle vara blandad med fentanyl. Det sagda innebär
att man inte kan avfärda riskerna med fentanyl för personalens del genom att enbart titta
på den aktuella beslagsstatistiken.

Tullverket ansökte 2018 hos Läkemedelsverket om undantag från föreskrifterna om
förordnande och utlämnande av läkemedel och teknisk sprit 4 för att få rekvirera
receptbelagd nässpray innehållandes naloxon men fick avslag på ansökan. Sedan dess har
Tullverket infört flertalet rutiner för att begränsa personalens risk för att bli utsatta för
opioidförgiftning i post-, kurir- och fraktflödena. Trots detta går det inte att helt eliminera
risken.

Det finns exempel från Tullverkets kontrollverksamhet och brottsutredande verksamhet där
personal har fått olika narkotiska preparat på sig och innan det hunnit bli analyserat,
upplevt obehag och rädsla över att det kunnat vara fentanyl. Det finns även exempel på när
ett analysinstrument, som använts efter att en förpackning med okänd substans gått
sönder, givit ett felaktigt utslag på fentanyl. Omständigheten skapade stor oro och ångest
hos personalen som trodde att de blivit förgiftade.

Mot den bakgrunden skulle möjligheten för Tullverket att hantera naloxon inte bara
innebära en möjlighet för myndigheten att rädda liv när den i sin verksamhet möter
personer som riskerar opioidförgiftning, utan även en möjlighet att rädda sin personals liv
vid en olycka och medföra en stor trygghetskänsla för personalen i deras dagliga arbete.




_____________________________________________________________
3 Kontroll enligt lag (1998:506) om punktskattekontroll av transporter m.m. av alkoholvaror, tobaksvaror och energiprodukter
4 HSLF-FS 2016:34




                                                                                                                 Sida 3 av 4
Tullverket är medvetet om att naloxon numera har godkänts av Läkemedelsverket för att
säljas receptfritt på apotek. Eftersom det endast är privatpersoner som får handla
receptfria läkemedel på apotek, kan en arbetsgivare inte köpa naloxon för att tillhandahålla
till sina arbetstagare. Det sagda innebär att Tullverkets personal själva skulle behöva köpa
naloxon på apoteket för att ha som skyddsutrustning i tjänsten, vilket inte bedöms som en
tillräckligt god och ändamålsenlig lösning.

Kostnadsanalys - ny lag om hantering av naloxon utanför hälso- och
sjukvården (kapitel 28.3.4)
Eftersom Tullverkets uppfattning är att även Tullverket är en sådan myndighet som bör
omfattas av den föreslagna lagen om hantering av naloxon utanför hälso- och sjukvården,
vill myndigheten framföra att även Tullverket ska omfattas av det kommande arbetet med
att beräkna kostnader för anslag till statliga myndigheter i denna del. Vid beräkningen av
storleken på anslaget bör det tas höjd för att Tullverket inte bara behöver ha tillgång till
naloxon i sin verksamhet, utan även till delar av sin personal. Storleken på anslaget får
bestämmas i dialog mellan Tullverket och regeringen.



Ärendets handläggning
I detta ärende har vikarierande generaltulldirektören Johan Norrman beslutat.
Verksjuristen Charlotte Ljung har varit föredragande. I den slutliga handläggningen har även
vikarierande överdirektören Bodil Taylor och tillförordnande rättschefen Cecilia Riddselius
deltagit.



TULLVERKET

Johan Norrman



Kopia till:
Finansdepartementet, S3
Tullverket
   Verksledningsstaben
   Kommunikationsavdelningen
   HR-avdelningen
   Ekonomiavdelningen
   Kontrollavdelningen
   Tullkriminalavdelningen
   Underrättelseavdelningen




                                                                                     Sida 4 av 4
