2024-04-15


Ert diarienummer: S2024/00085
Regeringskansliet                                                                                 Handläggare:
Socialdepartementet                                                                               Zarah Melander
103 33 Stockholm
s.remissvar@regeringskansliet.se

Kopia till:
s.hc@regeringskansliet.se


NSPH:s yttrande över betänkandet Vi kan bättre!
Kunskapsbaserad narkotikapolitik med liv och hälsa i fokus
(SOU 2023:62)
Nationell Samverkan för Psykisk Hälsa (NSPH) är en organisation som samlar patient-,
brukar- och anhörigorganisationer inom det psykiatriska området. Nätverket har idag 13
medlemsorganisationer. Dessa organisationer är RFHL, RSMH, Riksförbundet Attention,
Sveriges Fontänhus, Riksförbundet Balans, Schizofreniförbundet, Frisk & Fri, SPES,
SHEDO, Suicide Zero, Svenska OCD-förbundet, ÅSS och FMN. Vi ser patienter, brukare
och anhöriga som en oumbärlig resurs genom deras unika kunskap och anser att deras
perspektiv och erfarenheter bör ha ett större inflytande över beslut och insatser som berör
dem både på individ- och systemnivå.


Övergripande kommentarer

Utredningen har haft i uppdrag att föreslå hur en fortsatt restriktiv narkotikapolitik kan
kombineras med ett effektivt narkotikaförebyggande arbete, en god missbruks- och
beroendevård som innehåller insatser för skademinimering, samt insatser för att ingen ska
dö till följd av läkemedels- och narkotikaförgiftningar. Utredningen har även syftat till att
säkerställa att narkotikapolitiken är förenlig med kraven på evidensbaserad vård, beprövad
erfarenhet och skademinimering.

Då samsjukligheten mellan psykiatriska diagnoser och skadligt bruk eller beroende är stor
har narkotikautredningen varit viktig för NSPH och de personer vi företräder. NSPH ser
positivt på många av de förslag som presenteras av utredningen, vilka vi menar kan
förbättra situationen för personer med skadligt bruk eller beroende. Samtidigt är det enligt
NSPH bekymmersamt att utredningen inte haft möjlighet att utreda det straffrättsliga
perspektivet på frågan.

Målgruppen för utredningen har aktivt inkluderats i utredningsarbetet genom de målbilder
som tagits fram och fungerat som utgångspunkt för arbetet. NSPH välkomnar detta
arbetssätt - där personerna som det handlar om och som i synnerhet berörs av de slutsatser
som utredningen landar i - får en aktiv roll i arbetet. Målbilderna stämmer dessutom väl
överens med det som framkommer i NSPH:s rapport Att vara anhörig till någon med
samsjuklighet (2024). 1

1
    https://nsph.se/butik/rapport/att-vara-anhorig-till-nagon-med-samsjuklighet/



    Nationell Samverkan för Psykisk Hälsa The Park, Magnus Ladulåsgatan 1, 118 65 Stockholm   info@nsph.se   www.nsph.se
Stigma och behov av perspektivskifte

För NSPH:s är det en viktig utgångspunkt att vård och stöd för personer med skadligt bruk
eller beroende rör sig bort från det moraliserande perspektivet på området, där det tidigare
setts som personens eget val och ansvar. Det är viktigt eftersom vi idag vet att beroende är
ett behandlingsbart tillstånd. Enligt NSPH behöver utformning av stöd och behandling utgå
från en evidensbaserad praktik, det vill säga en sammanvägning av den senaste kunskapen
från forskning och kunskap och erfarenheter från patienter, anhöriga och profession.

Utredningen lyfter att personer med skadligt bruk eller beroende avstår från eller dröjer
med att söka vård och stöd på grund av olika barriärer, såsom negativa attityder hos
vårdpersonal, stigma eller strukturella hinder som diskriminering. Det här känner vi väl
igen från NSPH och därför är det särskilt viktigt att stigma lyfts fram tydligt i
slutbetänkandet. Detta eftersom stigma leder både till ett avsevärt försämrat stöd och vård
för gruppen, men är också ett av de vanligaste skälen till att personer med skadligt bruk
eller beroende tvekar eller avstår från att söka vård och stöd. Områden som är omgärdade
av stigma är dessutom generellt svårare att rekrytera personal till, vilket leder till ytterligare
utmaningar för att kunna erbjuda vård och stöd till berörd grupp.

Utredningen konstaterar att det behövs långsiktiga strategier för att minska stigma och
främja vård- och stödmottagande. Det kan ske genom förbättrad tillgång till behandling,
förebyggande av stigma och diskriminering samt information och utbildning. Detta är något
som vi på NSPH välkomnar.

Samsjuklighetsutredningen

Flera av förslagen som presenteras i detta slutbetänkande knyter ann till de förslag som
lagts fram av samsjuklighetsutredningen, vilket vi menar är positivt. NSPH anser att
regeringen så snart som möjligt behöver ta vidare de förslag som presenterades av
samsjuklighetsutredningen. Det är centralt för att förbättra situationen för personer som
lever med skadligt bruk eller beroende och deras anhöriga.

Det straffrättsliga området

Utredningen har varit förhindrade att lämna förslag inom straffrättens område på grund av
de direktiv de fått av regeringen. NSPH menar att det finns många utmaningar i att prata om
vård och stöd för personer med skadligt bruk och beroendesjukdom, när samhället parallellt
med detta straffar personer som drabbas av ett behandlingsbart tillstånd som beroende.

Utredningen har haft en god ambition och bra målbilder för arbetet, men NSPH:s
uppfattning är att det är svårt att få med helheten för den här målgruppen när viktiga
pusselbitar fattas. NSPH menar därför att frågan hade behövts utredas för att få till faktiska
förändringar gällande vård och stöd för den här gruppen.

NSPH tycker mot den bakgrunden att det är bra att utredningen ändå valt att lyfta fram det
statsrättsliga perspektivet på olika sätt i betänkandet. Vidare står NSPH även bakom
uppmaningen till regeringen att behovet av att initiera en översyn av narkotikastrafflagen,
hur lagen kan påverka de medicinska och sociala skadeverkningarna, samt om personer
med skadligt bruk eller beroende får tillräckligt med insatser inom vård- och omsorgen.


                                                                                                 2
I det följande utvecklar vi NSPH synpunkter på de förslag som presenteras i
slutbetänkandet.




Förslagen som presenteras i betänkandet

14 Förslag för att stärka förutsättningarna för narkotikaförebyggande arbete

NSPH välkomnar flera av de förslag och bedömningar som presenteras i detta avsnitt. Det
är exempelvis positivt att utredningen föreslår att Folkhälsomyndigheten ska få i uppdrag
att ta fram ett kunskapsbaserat stöd med kriterier för kvalitet i det narkotikaförebyggande
arbetet, samt bedömer att någon relevant aktör ska få testa en nationell förvaltning av
ANDTS-förebyggande metoder under en pilotperiod.

Det är även bra att utredningen föreslår att Folkhälsomyndigheten ska få i uppdrag att
förmedla kunskap om narkotika och hälsoeffekter. Att få tillgång till lättillgänglig och
aktuell kunskap är något som efterfrågas av många anhöriga till personer med
samsjuklighet mellan skadligt bruk och beroende och psykisk ohälsa. Vi ser därför att den
här typen av uppdrag är efterlängtat och kan komma till stor nytta för den gruppen.

NSPH menar att det är bra med ett tydligt fokus på just det narkotikaförebyggande arbetet, i
synnerhet riktat mot barn och unga. Därför är det välkommet att utredningen tydligt lyfter
fram att det narkotikaförebyggande perspektivet behöver inkluderas i det barnhälsoprogram
som Socialstyrelsen, tillsammans med en rad andra myndigheter, har i uppdrag att ta fram.
Från NSPH:s sida vill vi särskilt betona vikten av att lyfta fram BVC:s och förskolans roll
här, som vi tror är viktiga aktörer som ofta glöms bort i det narkotikaförebyggande arbetet.

Vidare är det positivt att utredningen tydligt lyfter fram skolans roll. Det handlar både om
att skolan kan ta en aktiv roll i det narkotikaförebyggande arbetet, men även att skolan i sig
kan vara en hälsofrämjande faktor. Idag finns ett växande problem med barn och unga som
inte klarar av att gå i skolan, som slutar skolan i förtid eller som lämnar skolan utan
fullständiga betyg på grund av psykisk ohälsa, tillsammans med bristande tillgänglighet och
anpassningar. Här har skolan ett stort ansvar för att se till att alla barn och unga får tillgång
till den utbildning och det stöd som de har rätt till. Att inte klara sin skolgång vet vi är en
stor riskfaktor för att utveckla psykisk ohälsa. Sämre skolprestationer är även riskfaktorer
för narkotikaanvändning. Utredningen lyfter detta perspektiv och lämnar ett flertal goda
bedömningar, som exempelvis uppdrag till Skolverket att ta fram stöd för skolans
hälsofrämjande och narkotikaförebyggande arbete, vilket är bra. För att stärka upp det
viktiga förebyggande arbetet hade NSPH gärna sett flera skarpa förslag här.

NSPH ser även väldigt positivt på att utredningen väljer att lyfta fram behovet av satsningar
för att skapa en meningsfull och utvecklande fritid för barn och unga, vilket är ett
perspektiv som dessvärre ofta glöms bort. För barn och unga med psykisk ohälsa kan det,
utöver tillgången till aktiviteten i sig, handla om exempelvis behov av stöd för att ta sig till


                                                                                               3
och från aktiviteter eller stöd i form av motivationsstärkande insatser för att vilja delta i
fritidsaktiviteter.

15 Ett särskilt program för att förebygga narkotikaanvändning hos barn och unga

NSPH ser positivt på att ett särskilt program för att förebygga narkotikaanvändning hos
barn och unga tas fram, men har några synpunkter på det förslag som presenteras i
betänkandet.

Det nuvarande programmet föreslås gälla åldrarna 0–25 år. När det kommer till unga med
psykiska funktionsnedsättningar och/eller psykisk ohälsa ser vi att det kan finnas ett behov
av att öka åldersgruppen till 30 år. Detta då vi vet att situationen för unga vuxna med
psykiska funktionsnedsättningar eller ohälsa kan vara särskilt sårbar.

Gällande den sista punkten i programmet som handlar om bättre vård och stöd för unga
som misstänks för narkotikabrott menar NSPH att det finns särskilda utmaningar som
samhället behöver ta hänsyn till. Att redan i tidig ålder bli stämplad som kriminell menar vi
kan leda till svårigheter för unga att komma vidare i livet och således bidra till ytterligare
utanförskap och ohälsa. Detta anser vi alltid behöver beaktas när det rör sig om barn och
unga, men i synnerhet när det kommer till barn och unga som lever med samsjuklighet
mellan skadligt bruk eller beroende och annan psykisk ohälsa.

Därutöver hade NSPH gärna sett att det viktiga arbetet som sker via oss i civilsamhället
lyfts fram i programmet. Det handlar både om organisationer som arbetar särskilt med
narkotikarelaterade frågor, samt övriga civilsamhället, som kan ha en viktig del i det
främjande och förebyggande arbetet för barn och unga.

16 Tillgänglig vård och stöd med god kvalitet

NSPH välkomnar flera av de förslag och bedömningar som presenteras i detta avsnitt som
syftar till att utveckla och stärka vård- och stödinsatser och öka tillgängligheten och
likvärdigheten för personer med skadligt bruk eller beroende. För att nå verklig förändring i
dessa avseende hade vi gärna hellre sett fler skarpa förslag här, än de bedömningar som nu
presenteras av utredningen.

NSPH vill här också lyfta behovet av stärkt brukarinflytande och brukarmedverkan vad
gäller vård och stöd för personer med skadligt bruk och beroende. Vi ser bland annat att
tilliten till vården ökar i relation till hur starka strukturerna för brukarmedverkan är i
verksamheterna. Eftersom tillitsbristen till vården är ett återkommande hinder bör arbetet
med att öka tilliten få prioritet i utvecklandet av denna del av vården. NSPH anser därför att
hälso- och sjukvården samt omsorgen behöver utöka sina metoder för stödjer individens
delaktighet och inflytande. Vi anser även att Peer support behöver införas på fler
mottagningar och vårdenheter, tillsammans med att ytterligare insatser för stärkt
brukarmedverkan införs.

Utredningens lyfter den bristfälliga implementeringen av befintliga nationella riktlinjer och
att mer behöver ske för att öka och påskynda efterlevnaden av dessa, vilket NSPH
välkomnar. Vi instämmer även i att vården behöver organiseras så att den snabbare erbjuds
de som lever med skadligt bruk och beroende. NSPH ser även positivt på att den somatiska
hälsan för personer med skadligt bruk eller beroende lyfts fram tydligt, då vi vet att behovet

                                                                                                4
av somatisk vård för den här gruppen ofta förbises. NSPH:s ståndpunkt är att det är helt
oacceptabelt att så många personer med denna problematik har så dålig fysisk hälsa på
grund av bristande tillgänglighet och stöd, vilket också resulterar i en stor överdödlighet.

Vidare tycker NSPH att det är bra att utredningen särskilt lyfter fram vissa utsatta grupper i
avsnittet, som exempelvis kvinnor och hbtqi-personer, där vi delar utredningens uppfattning
om att det behövs särskilda satsningar, insatser och kompetenser.

NSPH instämmer i utredningens bedömning om att det finns behov av en nationell
hjälplinje. Det är viktigt att en sådan hjälplinje bemannas av legitimerad personal med god
kunskap om beroendefrågan, samt har en god insyn i hur beroendevården är organiserad
runt om i landet för att kunna ge ett gott och adekvat stöd. NSPH tycker även att det är
positivt att utredningen lyfter att digital vård bör testas för målgruppen. Det tror vi kan vara
särskilt viktigt för att tillgängliggöra vården för vissa av ovannämnda utsatta grupper, som
kvinnor och hbtqi-personer.

Gällande de förslag och bedömningar som rör barn och unga som presenteras i detta avsnitt
är NSPH i huvudsak positiv. Vi delar utredningens bedömning om att barn och unga
behöver få ett tidigt och samordnat stöd vid narkotikaanvändning. NSPH tillstyrker därför
de förslag och bedömningar som presenteras gällande att samordningen av vård- och
stödverksamheter för barn och unga ska utökas. Att Socialstyrelsen föreslås få ett uppdrag
att ta fram kunskapsstöd om metoder och organisationsformer för samordning av
beroendevården med övrig psykiatri och socialtjänst för barn och unga är välkommet. Det
är dessutom positivt att utredningen pekar på behovet av stärkt samverkan kring barn och
unga genom exempelvis samordnad individuell plan (SIP).

Vidare välkomnar NSPH att Socialstyrelsen föreslås få i uppdrag att stärka
ungdomsmottagningarnas arbete för tidig upptäckt och tidiga insatser, eftersom vi vet att
ungdomsmottagningen är en viktig verksamhet för många unga, i synnerhet flickor.

Gällande de delar i avsnittet som handlar om personer med adhd, instämmer NSPH i vårt
medlemsförbund Riksförbundet Attentions remissyttrande. 2 Attention lyfter att det är
otroligt viktigt att det förtydligas ytterligare att patienter med misstänkt adhd och
beroendeproblematik ska få samtidig utredning/behandling för sin beroendeproblematik
och sin adhd. Attention anser också att detta borde få slut på tvingande övervakade
urinprover, som kritiserats av både JO, IVO, Attention och många enskilda patienter, som
upplever dem kränkande och i vissa fall gör att man avstår från att söka vård.


17 Läkemedelsassisterad behandling vid opioidberoende (LARO)

NSPH ser positivt på de förslag som presenteras i kapitlet av utredningen. För att minska
dödligheten anser NSPH att det är nödvändigt att tillgången till behandling och
rehabilitering ökar, att fler lågtröskelverksamhet kommer till för att fler ska få tillgång till
behandling, samt att likvärdigheten över landet stärks. Tillgången till behandling och
rehabilitering för skadligt bruk och beroende får inte vara avhängigt var en person råkar bo.


2
 https://attention.se/2024/04/12/vi-kan-battre-kunskapsbaserad-narkotikapolitik-med-liv-och-halsa-i-
fokus/


                                                                                                       5
Vidare anser NSPH att barriärer, såsom patient- och egenavgifter, mot läkemedelassisterad
behandling vid opiodberoende behöver tas bort.

I utredningen framkommer att det idag finns otydlighet gällande riktlinjer för LARO och att
det dessutom tycks vara oklart hur tillgängligheten av LARO-mottagningar ser ut runt om i
landet. Detta behöver åtgärdas skyndsamt.

18 Att säkra grundläggande data om läkemedelsassisterad behandling vid
opioidberoende (LARO) på nationell nivå

NSPH tillstyrker förslagen som presenteras i detta avsnitt som handlar om att göra
behandlingsformen och insatsen LARO mer tillgänglig och likvärdig över hela Sverige.

19 Vård och stöd till anhöriga

Anhöriga kan utgöra en viktig del i sin närståendes återhämtning och har samtidigt ofta en
oerhört svår situation i sitt anhörigskap. Därför ser NSPH väldigt positivt på att anhörigas
situation lyfts fram i ett eget kapitel i betänkandet. Mycket av den bakgrund och
problembeskrivning som framkommer i detta avsnitt känner vi väl igen från NSPH och
våra medlemsorganisationer. Det återspeglar även resultaten från NSPH:s rapport Att vara
anhörig till någon med samsjuklighet (2024) 3 som samlar erfarenheter från 64 anhöriga till
någon med samsjuklighet.

Enligt NSPH är det viktigt att det erbjuds ett flexibelt stöd till anhöriga som utgår från
individuella behov, då det inte finns någon universallösning som passar alla. Vi kan dock
konstatera att behovet av mer och bättre stöd för anhöriga till personer med samsjuklighet
är stort. Anhörigstödet skulle dessutom behöva arbeta uppsökande i högre utsträckning för
att nå ut till en bredare anhöriggrupp. De anhöriga som söker stöd idag är ofta en homogen
grupp som utgörs av personer som är någorlunda resursstarka, med liknande
utbildningsbakgrund, socioekonomisk ställning och etnicitet. NSPH ser även att anhörigas
roll inom psykiatrin behöver stärkas - i synnerhet när det gäller anhöriga till personer med
samsjuklighet - för att få till ett bättre samarbete och vård för den närstående.

Mot den bakgrunden tillstyrker NSPH förslagen som presenteras här för att stärka upp
stödet till anhöriga, det vill säga att komplettera socialtjänstlagen för att synliggöra den här
gruppen anhöriga, samt att stärka stödet för barn som är anhöriga. Från NSPH:s sida hade
vi gärna sett mer långtgående förslag för att stärka anhörigas möjligheter till stöd.

Vidare instämmer NSPH i att det behöver erbjudas mer utbildning till anhöriga såväl som
enskilda som lever med skadligt bruk eller beroende. I vårt arbete med anhöriga till
personer med samsjuklighet ser vi att anhöriga efterfrågar lättillgänglig information,
utbildning och kunskap kring narkotikarelaterade frågor, samsjuklighet, psykiatriska
diagnoser och vård- och omsorgssystemet. Stöd att navigera i ett komplex vård- och
stödsystem lyfts som särskilt hjälpsamt. Därför ser vi att bedömningarna som lämnas av
utredningen gällande att hälso- och sjukvården bör erbjuda utbildning om sjukdomstillstånd
till enskilda och deras anhöriga är positiva. NSPH anser dock att utbildningarna behöver
utvecklas i nära samverkan med oss i patient-, brukar- och anhörigrörelsen.

3
    https://nsph.se/butik/rapport/att-vara-anhorig-till-nagon-med-samsjuklighet/


                                                                                                   6
Det finns ett stort behov av ett riktat arbete för att minska stigma, självstigma, skuld och
skam bland anhöriga till personer med samsjuklighet. Det stora stigmat kan få
konsekvenser som att personer med skadligt bruk och beroende eller deras anhöriga avstår
från att söka vård och stöd, samt bidra till isolering eller ytterligare ohälsa. Här hade NSPH
gärna sett förslag på konkreta insatser från utredningen.

NSPH tillstyrker utredningens förslag om att inkludera denna grupp anhöriga i den
nationella anhörigstrategin. Vidare anser NSPH att arbetet kring frågan behöver stärkas upp
och välkomnar därför förslagen om att Nka ska få ett särskilt uppdrag att utveckla
kunskapen om anhöriggruppen.

NSPH tillstyrker även bedömningen om inrättandet av en nationell stödlinje. Här är det
viktigt att den bemannas av legitimerad personal med kunskap om såväl narkotikarelaterade
frågor, samsjuklighet med annan psykisk ohälsa, som befintligt hälso- och sjukvårdssystem.

Avslutningsvis vill vi på NSPH lyfta civilsamhällets viktiga roll vad gäller anhörigfrågan.
Civilsamhällets roll lyfts fram under bakgrundsbeskrivningen i avsnittet. Vi bedriver
livsviktig verksamhet - utöver att vi tar fram kunskapsunderlag och driver påverkansarbete
för att förbättra situationen erbjuder vi mötesplatser, samtalsstöd och gruppverksamhet till
anhöriga. Detta efterfrågas av anhöriga själva och kan vara viktiga ur ett återhämtande och
stärkande perspektiv. Mot den bakgrunden hade vi därför också gärna sett konkreta förslag
från utredningen för att stärka civilsamhällets roll gällande anhörigstöd för personer som
har en närstående med skadligt bruk eller beroende.

20 Hantering av naloxon och andra opioidantagonister utanför hälso-och sjukvården

NSPH ser positivt på de förslag som presenteras av utredningen men tar inte ställning till de
enskilda förslagen som presenteras i detta avsnitt. NSPH:s hållning är dock att naloxon och
andra opioidagonister är viktigt för att rädda liv. Mot den bakgrunden anser NSPH att
naloxon behöver tillgängliggöras för fler och vi ser därför positivt på att Läkelmedelsverket
nyligen svängt i sitt tidigare ställningstagande i frågan, vilket vi tror är avgörande för att
minska antalet dödsfall i överdoser.

Vi menar också, likt utredningen framhåller i detta kapitel, att naloxon bör vara
kostnadsfritt för mottagaren, samt bör finnas tillgängligt i verksamheter där det finns en
ökad risk för överdos. NSPH anser att naloxon och andra opioidantagonister även ska
finnas hos andra yrkesgrupper som kan komma i kontakt med målgruppen, som exempelvis
väktare och personal inom kollektivtrafiken. Utöver tillgången till läkemedlet behövs
dessutom riktade utbildningsinsatser bland relevanta yrkesgrupper i syfte att rädda liv.

21 Förslag om skadereducering och lågtröskelverksamheter

Skadereducerande insatser syftar i första hand till att förbättra livet och hälsan för individer
med skadligt bruk och beroende, samt att minska negativa konsekvenser i samhället. NSPH
ser positivt på insatser som kan främja psykisk och fysisk hälsa för personer med skadligt
bruk och beroende, men tar inte ställning gällande de specifika insatser, med tillhörande
förslag och bedömningar, som beskrivs i avsnittet.



                                                                                               7
NSPH delar dock helt utredningens bedömning om att dessa insatser kan leda till att
personer med skadligt bruk eller beroende senare väljer att ta emot behandling och
rehabilitering. NSPH ser därför att det är viktiga och bra utgångspunkter och ingångar som
beskrivs i detta avsnitt. Vidare anser NSPH att det är av största vikt att arbetet med
skadereducering inte begränsas av åsikter och värderingar hos enskilda individer,
verksamheter eller kommuner/regioner, utan att skadereducerande insatser erbjuds
likvärdigt över landet och utgår från tillgänglig kunskap och beprövad erfarenhet.

NSPH instämmer i att målet för narkotikapolitiken behöver uppdateras och att
skadereducering ska inkluderas i riktlinjer. Vi tillstyrker därmed 21.2 Förslag till
förändring av policy och nationell vägledning. NSPH delar dessutom utredningens
bedömning om att kunskapen om skattereducering behöver stärkas. Det är även angeläget
att Folkhälsomyndigheten föreslås få i uppdrag att utreda hur information om hur personer
med skadligt bruk eller beroende av narkotika kan minska risk för skador. Särskilt positivt
är att civilsamhällets roll skrivs fram i förslaget.


22 Vård, stöd och andra insatser för personer som begått brott eller vårdas utan
samtycke

NSPH:s huvudsakliga medskick gällande detta avsnitt är att utgångspunkten för vård, stöd
och andra insatser för personer med skadligt bruk och beroende behöver vara att enskilda
ska erbjudas bästa tillgängliga vård och stöd, utan att riskera att bli straffad för att de söker
hjälp. Här finns även en inneboende utmaning med att enskilda går miste om stöd och vård
så länge de har ett aktivt bruk, samtidigt kan de behöva just vård och stöd för att komma ur
ett skadligt bruk. Det riskerar således att bli en ond spiral som bara skapar mer ohälsa bland
enskilda.

NSPH vill mot den bakgrunden särskilt lyfta att vi delar utredningens bedömning gällande
att lagstiftningen behöver ses över för att bland annat utreda hur lagen påverkar de
medicinska och sociala skadeverkningarna om personer med skadligt bruk eller beroende
erbjuds vård- och omsorgsinsatser i tillräcklig omfattning.

Vidare anser NSPH att det är bra att utredningen så tydligt lyfter fram vikten av att
samverkan behöver förbättras för personer som döms för narkotikabrott. NSPH tillstyrker
förslagen som presenteras här. I synnerhet ser vi positivt på att utredningen lyfter fram
samordnad individuell plan (SIP) och lämnar förslag på hur förtydligande i exempelvis
lagstiftning kan möjliggöra att fler aktörer kan initiera SIP.

23 Utveckling av statistiken om dödsfall på grund av läkemedels- och
narkotikaförgiftningar

NSPH tillstyrker förslagen som presenteras under detta avsnitt som syftar till att förbättra
statistiken och uppföljningen gällande dödsfall på grund av läkemedels- och
narkotikaförgiftningar.

Vidare anser NSPH att förslaget 23.4 om att Folkhälsomyndigheten, Rättsmedicinalverket
och Socialstyrelsen ska få i uppdrag att ange hur narkotikarelaterade dödsfall ska



                                                                                                8
redovisas är särskilt viktigt då det förhoppningsvis kan stärka likvärdigheten, som vi idag
vet brister.

24 Ett nationellt program för att minska dödsfall till följd av narkotika- och
läkemedelsförgiftningar

NSPH välkomnar att ett nationellt program för att minska dödligheten till följd av
narkotika- och läkemedelsförgiftningar ska tas fram. Det är nödvändigt för att minska
överdödligheten som vi vet finns bland gruppen. Utredningen föreslår här bland annat att
Socialstyrelsen ska få i uppdrag att utreda hur dödsfallsutredningar inom området kan
utvecklas för att på sikt kunna utveckla kunskapen om nödvändiga insatser för att minska
förgiftningsdödsfall, vilket NSPH anser är bra.

NSPH instämmer i att det är önskvärt att den nuvarande nollvisionen kompletteras med ett
konkret mål för att stärka arbetet. Vi anser dock att målet behöver vara högre än de 20
procent som föreslås i betänkandet. Det är enligt NSPH helt oacceptabelt att så många
människor dör, när vi vet att det rör sig om behandlingsbara tillstånd.

Gällande föreslaget nationellt program med tillhörande delmål tycker NSPH att insatserna
är bra, men saknar här civilsamhällets roll vilket vi anser bör skrivas fram tydligare i
programmet. Vi anser även att det är viktigt att trycka på att information om olika
substanser och risker till målgruppen behöver vara saklig, lättillgänglig och
målgruppsanpassad, för att undvika moraliserande och stigmatiserande värderingar.

Vidare anser NSPH att det är centralt att den vård och stöd som erbjuds målgruppen är
lättillgänglig, kommer till snabbt och utgår på evidens, för att få bort åsikter och
värderingar som dessvärre ofta fortfarande styr den här delen av vården. Därför menar vi att
det är positivt att utredningen tydligt för fram detta i ett av delmålen för programmet.

Avslutningsvis delar vi utredningens uppfattning att regeringen måste säkerställa att det
avsätts resurser på nationell nivå för de insatser som omfattas av programmet för att visa
allvar med ambitionen att minska dödsfall till följd av narkotika- och läkemedelsförgift.

25 Förbättrad uppföljning av vård till personer med skadligt bruk eller beroende

NSPH tar inte ställning till modellen som föreslås men ser att det finns ett utbrett behov av
tydligare uppföljning kring vården och flera av de ansatser som presenteras av utredningen i
avsnittet. Det är centralt att brukarperspektivet finns med och genomsyrar i modellen och vi
ser därför att patienter, brukare och anhöriga behöver inkluderas tydligt i alla dessa delar av
uppföljningen.


26 Beräkning av antalet personer med skadligt bruk eller beroende

NSPH tillstyrker förslagen som presenteras under detta avsnitt som handlar om att få bättre
och mer träffsäkra underlag och beräkningar.




                                                                                              9
27 Robusta strukturer för kunskap, forskning samt kunskapsbaserad vård, stöd och
skadereducering

De bedömningar och förslag som presenteras under detta avsnitt syftar till att stärka
forskningen och öka kunskapen om narkotika, skadligt bruk och beroendefrågor. Även här
ser vi på NSPH dock ett behov av att tydligare inkludera patienter, brukare och anhöriga i
arbetet, då vi vet att brukarmedverkan leder till bättre insatser och resultat.

Förslagen som presenteras i avsnittet menar vi, tillsammans med satsningar på utbildning
av personal inom bland annat vård och omsorg, är nödvändigt och viktigt för att vården ska
baseras på och utgå från vetenskap och aktuell kunskap istället för åsikter och värderingar.
Vidare instämmer vi i behovet av en tydligare nationell infrastruktur för arbetet. NSPH
tillstyrker därför förslagen som presenteras under detta avsnitt.




Nationell Samverkan för Psykisk Hälsa, NSPH




Conny Allaskog
Ordförande NSPH




                                                                                          10
