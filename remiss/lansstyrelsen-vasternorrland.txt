                                                                       Yttrande                                            1 (7)

                                                                       Datum                                 Diarienummer
                                                                       2024-04-17                            700-594-24




                                                                       Socialdepartementet
                                                                       s.remissvar@regeringskansliet.se



                  Yttrande över Narkotikautredningens
                  slutbetänkande – Vi kan bättre. Kunskapsbaserad
                  narkotikapolitik med liv och hälsa i fokus, SOU
                  2023:62
                  Er beteckning: S2024/00085


                  Sammanfattning
                  Länsstyrelsen Västernorrland är i huvudsak positiv till de förslag och
                  överväganden som utredningen lämnar i slutbetänkandet, men
                  delvis oenig gällande ändring av det övergripande målet.
                  Länsstyrelsen väljer att yttra sig över de delar som har mest
                  koppling till ANDTS- och brottsförebyggande
                  samordningsfunktionernas uppdrag och förutsättningar, samt de
                  förslag och överväganden som bedöms påverka länet och dess
                  kommuner vad gäller det hälsofrämjande och förebyggande arbetet.

                  Länsstyrelsen Västernorrland emotser ett eller flera förstärkta
                  uppdrag på området. De farhågor vi främst lyfter gäller
                  kommunernas mottagarkapacitet och risken för att arbetet
                  kanaliseras i stuprör snarare än brett och integrerat.


                  Avsnitt med förslag och överväganden som
                  Länsstyrelsen Västernorrland väljer att yttra sig
                  över.

                  14.1.2, 14.2.1 och 14.5.1 Om länsstyrelsen som stöd i
                  det narkotikaförebyggande arbetet, och att
                  föräldraskapsstöd bör göras tillgängligt för fler
                  föräldrar
                  Länsstyrelsen anser att utredningen har fångat situationen i länet på
                  ett bra sätt. Sedan slutbetänkandet lades fram har länsstyrelserna
                  dock inte fått förlängt uppdrag avseende den nationella


Postadress:   871 86 Härnösand   Telefon: 0611-34 90 00 E-post: vasternorrland@lansstyrelsen.se   Webb: lansstyrelsen.se/vasternorrland
                                       www.lansstyrelsen.se/vasternorrland/personuppgifter
Länsstyrelsen Västernorrland                            Yttrande                                  2 (7)

                                                        2024-04-17                   700-594-24



               folkhälsopolitiken. Det, tillsammans med att det universella
               föräldraskapsstödjande uppdraget avslutades vid årsskiftet 2022/23
               och ersattes med ett brottsförebyggande föräldraskapsstödjande
               uppdrag avseende socialt utsatta områden - vilket inte omfattar
               Västernorrlands län - har lett till att det nu saknas regionala
               samordningsfunktioner för viktiga skyddsfaktorer i det
               narkotikaförebyggande arbetet. Det saknas därmed funktioner på
               länsstyrelsen för ett än mer samordnat preventionsstöd till länets
               kommuner, Region Västernorrland, civilsamhället och andra viktiga
               aktörer.

               Då utredningen lägger fram vikten av fortsatta satsningar på
               föräldraskapsstöd anser Länsstyrelsen Västernorrland att ett
               likvärdigt universellt föräldraskapsstödjande samordningsuppdrag
               och/eller ett förnyat uppdrag om samordning av folkhälsopolitiken
               till länsstyrelserna skulle stärka förutsättningarna för ett jämlikt och
               långsiktigt förebyggande och hälsofrämjande arbete lokalt och
               regionalt. Det är bra att Myndigheten för familjerätt och
               föräldraskapsstöd (MFOF) har i uppdrag att fördela medel till
               kommuner och regioner för föräldraskapsstöd. Men länets aktörer
               uttrycker att de saknar den regionala samordningen med nätverk,
               kunskapsstöd och erfarenhetsutbyte som länsstyrelsen tillhandahöll
               inom ramen för det tidigare uppdraget, och länsstyrelsens roll som
               brygga mellan nationell och lokal nivå utnyttjas inte till fullo som det
               är nu. Ett likvärdigt samordningsuppdrag för alla länsstyrelser skulle
               också ge MFOF en likvärdig regional kontaktyta i alla län. Genom att
               utgå från the European Prevention Curriculum har vi bättre
               förutsättningar än någonsin tidigare att genomföra insatser som har
               visad effekt, och minska utrymmet för insatser som inte har
               förutsättningar för att fungera. Det inkluderar informationsinsatser
               om narkotika till olika målgrupper och arenor.

               Vi ser också kopplingen till nya socialtjänstlagen och det tilläggs-PM
               om förtydligat brottsförebyggande ansvar som Länsstyrelsen
               Västernorrland nyligen lämnade in ett yttrande om. Vår bedömning
               är att mindre kommuner kan få svårt att implementera det
               föräldraskapsstödjande arbetet mot normbrytande beteende om det
               inte finns något regionalt stöd.

               Länsstyrelsen Västernorrland har en mycket nära samverkan mellan
               det ANDTS-samordnande och det brottsförebyggande
               samordningsuppdraget, med gemensamt nätverk och många
               gemensamma insatser för att överbrygga stuprör. Det möjliggörs av
Länsstyrelsen Västernorrland                           Yttrande                                  3 (7)

                                                       2024-04-17                   700-594-24



               att kommunerna i länet i hög grad också väljer att samordna sitt
               förebyggande arbete inom dessa områden. Ett kunskapsbaserat
               brottsförebyggande arbete bedrivs utifrån den lägesbild som tas
               fram i kommunerna. Om kommunen bedömer att det finns andra
               mer angelägna områden att prioritera i en åtgärdsplan kan ANDTS-
               området komma att bli nedprioriterat, vilket försvårar samverkan
               mellan dessa områden på lokal och regional nivå. Kommunernas
               samordningsfunktioner har över tid fått allt fler områden att hantera
               inom sina tjänster och utrymmet för ANDTS minskar vilket är ett
               nationellt problem.


               14.3.2 En treårig testperiod för nationellt stöd för
               förvaltning av metoder och arbetssätt
               Länsstyrelsen Västernorrland vill understryka behovet av långsiktig
               förvaltning och vidareutveckling av kunskapsbaserade metoder. Vi
               är positiva till att relevant aktör får i uppdrag att under en
               treårsperiod utveckla strukturen för nationell förvaltning av ANDTS-
               förebyggande metoder enligt Folkhälsomyndighetens förslag.
               Länsstyrelsen ser även behov av att en del framtagna metoder
               vidareutvecklas och anpassas för att användning även ska vara möjlig
               i mindre kommuner med större geografiska ytor och avstånd, där
               förutsättningar och resurser skiljer sig från större städer. Ett
               exempel är metoden Krogar mot knark som avser att förebygga
               narkotikaanvändning i nöjesmiljöer.

               Länsstyrelsen Västernorrland har varit en av de drivande
               länsstyrelserna i framtagandet av metoden Tillsammans mot illegala
               försändelser (se även avsnitt 14.5.3) och under lång tid varit tydlig
               med att vi på sikt önskar lämna över metoden till lämplig
               organisation för fortsatt förvaltning och vidareutveckling nationellt
               då det inte ryms inom den regionala samordningsfunktionen. Det är
               angeläget för metodens fortlevnad att glesbygdsperspektivet
               bibehålls, så att det är möjligt för mindre kommuner att arbeta
               utifrån de kunskapsbaserade bärande komponenterna i metoden.
               Vår förhoppning är att det blir möjligt att under den föreslagna
               treårsperioden överlämna ansvaret för Tillsammans mot illegala
               försändelser till en lämplig metodförvaltande organisation. Det
               kräver dock att det parallellt arbetas fram en permanent lösning som
               kan träda i kraft direkt efter testperioden så att det inte uppstår ett
               förödande vacuum för metoderna och ansvaret för dem.
Länsstyrelsen Västernorrland                           Yttrande                                  4 (7)

                                                       2024-04-17                   700-594-24




               14.5.3 Fortsatta satsningar på att begränsa
               tillgängligheten till narkotika
               Länsstyrelsen Västernorrland, som varit och är drivande i arbetet
               med utvecklingen av metoden Tillsammans mot illegala försändelser
               tillsammans med de tre andra nordligaste länen (Norrbottens-,
               Västerbottens- och Jämtlands län) välkomnar utredningens
               övervägande om att ge länsstyrelserna ett särskilt uppdrag att
               framgent stödja relevanta aktörer utifrån den kunskap som
               genererats genom vårt arbete. Vi kan se på beslagsstatistik att
               postlagsändringen från januari 2023 som ger personal inom
               postförmedling möjlighet att kontakta polis vid oro för illegalt
               innehåll i en försändelse har lett till tiotusentals polisbeslag som
               tidigare inte var möjliga, och med en större andel i de polisregioner
               där samverkan kommit längst. Ett särskilt uppdrag vore angeläget,
               och i synnerhet till de fyra nordligaste länen, då pågående
               utvärdering, kvalitetssäkring, spridning och vidareutveckling för
               närvarande tar oproportionerligt mycket resurser för våra läns
               samordningsfunktioner inom ANDTS och Brottsförebyggande.
               Länsstyrelsen vill dock framhålla att en mycket viktig
               framgångsfaktor i arbetet är att Polismyndigheten då också får ett
               särskilt uppdrag på området, och motsvarande resurser för att
               samverka på lika villkor i hela landet. Vi bedömer att det skulle ge en
               mycket god effekt i att begränsa tillgången till narkotika.


               14.5.4 Uppföljning av arbetet mot narkotikaanvändning
               inom nöjesmiljöer
               Länsstyrelsen anser att uppföljning är en viktig del i kvalitetssäkring
               av förebyggande arbete och -metoder och ser positivt på alla sådana
               initiativ. Vi anser det viktigt att uppföljningen genomförs i olika
               typer av kommuner och inte bara storstadskommuner.
               Narkotikaanvändning i nöjesmiljöer pågår i både stora och mindre
               kommuner. Den ojämlikhet som finns i vilka kommuner som har
               möjlighet att arbeta utifrån metoden Krogar mot knark året runt (ca
               30 till antalet) riskerar att bygga in en bias i uppföljningen. En
               kartläggning bland de kommuner som inte använder metoden kan
               ge kompletterande information om vad som skulle behöva
               vidareutvecklas för att metoden ska vara användbar i fler typer av
               kommuner. Flera av länets kommuner uttrycker att det inte är en
               användbar metod för dem, då de har helt andra förutsättningar än
               storstadskommuner, med längre avstånd och begränsade polisiära
               resurser för samverkan. Även i detta arbete är Polismyndigheten en
Länsstyrelsen Västernorrland                           Yttrande                                 5 (7)

                                                       2024-04-17                  700-594-24



               avgörande aktör, och arbetets framgång bygger mycket på deras
               möjligheter att medverka.


               15.3 Länsstyrelsernas roll i ett femårigt program för att
               förebygga narkotikaanvändning hos barn och unga 0 –
               25 år
               Länsstyrelsen Västernorrland ser positivt på den återupprättade
               ambitionsnivån som programmet innebär jämfört med tidigare år,
               och de extra resurser som tillförs länsstyrelserna för det utökade
               ansvaret. Det kunskapsstöd med mera som våra
               samordningsfunktioner tillhandahåller skapar förutsättningar för ett
               jämlikt förebyggande arbete i hela landet. I praktiken krävs det dock
               att i synnerhet de mindre resursstarka kommunerna får ökade
               resurser i form av faktiska medel till lokal samordning för att samla
               och fokusera krafterna lokalt och på riktigt förstärka mängden och
               kvaliteten av det individnära förebyggande arbetet med barn och
               unga. Mottagarkapaciteten varierar stort mellan kommuner, och vi
               har upplevt den bräcklighet som uppstår när lokala
               samordningsfunktioner inte ersätts under tjänstledighet, sjukdom
               eller vid pensionsavgång, eller där det ofta byts ansvarsområden.
               Det kan ta lång tid att bygga upp de strukturer som också snabbt
               raseras, och arbetet på länsstyrelsen med att ge extra stöd till vissa
               kommuner ur ett jämlikhets- och rättighetsperspektiv är påtagligt.
               Mottagarkapaciteten lokalt är en propp i stuprören som hindrar ett
               effektivt flöde av resursutnyttjande, erfarenhetsutbyte och
               strategisk samverkan.

               Länsstyrelsen Västernorrland skulle allra helst se att den
               narkotikaförebyggande satsningen gällande barn och unga
               inkluderar alla bokstäver ANDT och S, i linje med den nationella
               strategin och med förutsättningar att arbetet bedrivs i bred
               samverkan mellan olika uppdrag och rättighetsperspektiv i syfte att
               överbrygga stuprör och skapa samordningsvinster som gör skillnad
               lokalt. Vi ser gärna att de aviserade medlen om 40 miljoner årligen
               tillförs som en dispositionsrätt för länsstyrelserna.


               21.2.2 Om förslaget att förändra målet för
               narkotikapolitiken
               Länsstyrelsen Västernorrland är oenig med utredningens förslag att
               målet för narkotikapolitiken som helhet bör ändras från ett samhälle
               fritt från narkotika till ett samhälle med minskade skador av
Länsstyrelsen Västernorrland                           Yttrande                                   6 (7)

                                                       2024-04-17                    700-594-24



               narkotika. Vi instämmer med behovet av och fokus på ytterligare
               skadereducerande åtgärder, men anser att föreslagen formulering i
               alltför låg utsträckning speglar ambitionshöjningen i utredningen
               som helhet, och även utifrån den nya nollvisionen avseende döda i
               narkotika- och läkemedelsförgiftningar i den nationella ANDTS-
               strategin.

               Länsstyrelsen Västernorrland anser i första hand att nuvarande
               målsättning behålls och i andra hand att en målformulering i stil
               med ett samhälle där ingen börjar använda narkotika, med
               minimerade skador av narkotika och narkotikaklassade läkemedel
               bättre avspeglar den höjda ambitionsnivån och -inriktningen.

               Utifrån barnkonventionen är Sverige ålagda att göra allt för att
               skydda barn och unga från att använda narkotika, utnyttjas i
               framställning och distribution med mera. Länsstyrelsen
               Västernorrland anser att Sverige kan fortsätta ha en vision för ett
               samhälle där ingen använder narkotika och ändå arbeta för att
               minimera de skador och stigma som uppstår av att människor blir
               beroende av det och/eller av narkotikaklassade läkemedel.

               En förändrad målbild i enlighet med utredningens förslag skulle
               påverka grunderna för vårt samordningsuppdrag. Både den
               nationella ANDTS-strategin och föreslaget femårigt program har
               fokus på barn och unga. Vår bedömning är att just barn och unga
               skulle påverkas mest negativt om utredningens förslag till
               målsättning går igenom. När det gäller narkotika i form av nya
               psykoaktiva substanser finns det inte alltid forskning utan i alltför
               hög grad obduktionsrapporter och andra uppgifter från hälso- och
               sjukvården som får guida till vilka skador de ger akut och på sikt. Det
               framstår inte som etiskt försvarbart att exempelvis prioritera ner
               arbete mot nya substanser bara för att skadeverkningarnas potential
               är oklar.


               22.2.1 Om översyn av narkotikastrafflagen
               Länsstyrelsen Västernorrland anser det rimligt att göra en översyn
               av lagstiftningen, men vill samtidigt framhålla vikten av att låta
               genomförda förändringar utifrån denna utredning implementeras
               och se vilken effekt de får innan man går vidare med
               lagstiftningsförslag. En inneboende tröghet i implementering gör
               det svårt att bedöma det framtida behovet av justeringar i
               narkotikastrafflagen innan effekterna av nuvarande förslag fått fullt
               genomslag. Man bör också ta lärdom av de effekter, både avsedda
Länsstyrelsen Västernorrland                          Yttrande                                 7 (7)

                                                      2024-04-17                  700-594-24



               och icke avsedda, som kommer uppstå i Tyskland efter den
               lagändring som trädde i kraft den 1 april 2024. Sedan
               slutbetänkandet lades fram har även delstaten Oregon i USA som
               2020 avkriminaliserade narkotikaanvändning och innehav beslutat
               om en återkriminalisering efter att ha utlyst ett nödläge på grund av
               skenande narkotikarelaterade dödsfall, och regeringen i Thailand
               överväger att riva upp beslutet från 2022 om legal cannabis för
               rekreationsbruk då problemen upplevs alltför stora.


               De som medverkat i beslutet
               Beslutet har fattats av Landshövding Carin Jämtin med
               länssamordnare ANDTS-frågor Anna Karlsson som föredragande. I
               den slutliga handläggningen har också enhetschef Stina Esselström,
               brottsförebyggande samordnare Ulrika Viklund samt utvecklare för
               mänskliga rättigheter Jessica Wiklund medverkat.

               Denna handling har godkänts digitalt och saknar därför
               namnunderskrift.


               Kopia till
               s.hc@regeringskansliet.se
