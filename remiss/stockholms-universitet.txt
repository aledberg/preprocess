                                                                                                 1(4)




                                                 2024-03-14




Remissvar: Vi kan bättre! Kunskapsbaserad narkotikapolitik med liv
och hälsa i fokus (SOU 2023:62)
Upprinnelsen till detta slutbetänkande från Narkotikautredningen är Socialutskottets betän-
kande 2019/20:SoU7 som förslog att regeringen borde ta initiativ till en nollvision när det
gäller narkotikarelaterade dödsfall samt utvärdera den nuvarande narkotikapolitiken. Detta
inbegrep att utvärdera narkotikalagstiftningens effekter och om denna är förenlig med kra-
ven på vård, beprövad erfarenhet och skademinimering. Riksdagen biföll förslaget den 4
mars 2020. Narkotikautredningens Kommittédirektiv 2022:24 (24 mars 2022) var dock
tydligt med att ”Utredningen ska inte lämna förslag på ändring i straffrättslig lagstiftning”
(SOU 2023:62, Bilaga 1, s. 991, vår kursivering).

Narkotikautredningen kunde därmed inte utreda avkriminalisering av eget bruk, vilket är
den åtgärd som skulle göra störst skillnad i substansbrukares liv. Istället innebär direktiven
att utredningen skulle föreslå hur en fortsatt restriktiv narkotikapolitik kan kombineras med
ett effektivt narkotikaförebyggande arbete, en god missbruks- och beroendevård, insatser
för skademinimering samt insatser för att ingen ska dö till följd av läkemedels- och narko-
tikaförgiftningar.

Detta ger återverkningar på och begränsar utredningens förslag. På institutionerna för folk-
hälsovetenskap, kriminologi och socialt arbete vid Stockholms universitet ser vi stora ve-
tenskapliga och samhälleliga problem med att på förhand omöjliggöra förutsättningslösa
reformförslag. Det genomförda och rapporterade slutbetänkandet riskerar att legitimera en
narkotikapolitisk inriktning som många berörda parter inte tror på, allra minst de brukare
som man har för avsikt att hjälpa. Dessutom delar vi inte slutbetänkandets mycket medika-
liserade förståelse av substansbruksproblem. Många av de problem som utredningen rap-
porterar om har sin grund i kriminaliseringen av eget bruk. Problemen avhjälps då bäst ge-
nom en revidering av narkotikastrafflagen snarare än genom förebyggande och behand-
lande insatser.

Slutbetänkandet presenterar likväl flera goda förslag som vi tillstyrker enligt nedan. Vi av-
står från att kommentera övriga delar.
                                                                                                  2(4)




Avsnitt 21.2.2 Målet för narkotikapolitiken (se Sammanfattning s. 43)
Vi tillstyrker utredningens förslag att riksdagen ändrar målet för narkotikapolitiken som
helhet, från ”ett samhälle fritt från narkotika” till ”ett samhälle med minskade skador av
narkotika”.

Avsnitt 21.2.1 Förslag till definition av skadereducering (Sammanfattning s. 43)
Vi tillstyrker både förslaget att riksdagen bör definiera ”skadereducering” och den före-
slagna definitionen: ”insatser, program och policyer som utan krav på drogfrihet syftar till
att minska de hälsomässiga, sociala och ekonomiska skadorna av narkotikaanvändning för
individer och samhället, samt att öka livskvaliteten för enskilda.” Vi instämmer särskilt i
ordalydelsen om ökad livskvalitet, inte bara minskade skador.

Avsnitt 21.3.3 (brukarrum) 21.3.4 (drug checkning) (Sammanfattning s. 44)
Vi instämmer i det uttryckta behovet av mer skadereducering och lågtröskelverksamheter.
Vi tillstyrker därmed utredningens förslag om ”pilotutveckling av nya insatser i en forsk-
ningskontext såsom brukarrum, drug checking eller liknande” (s. 670) samt att stimulera
”insatser och metoder för att stärka ett lågtröskelperspektiv” (s. 669).

Avsnitt 21.3.2 Sprutor och kanyler på apotek (Sammanfattning s. 45)
Vi instämmer i förslaget att möjliggöra receptfria köp av sprutor och kanyler på apoteket,
vilket i dagsläget är förbjudet om syftet är att injicera narkotika. Detta förslag ökar till-
gången till rena sprutor och kanyler även utanför de fåtal städer som har sprututbyte idag,
vanligen med begränsade öppettider. Vi anser dock att förslaget bör gå än längre för att på
ett tillfredställande sätt öka tillgängligheten. Injektionsverktyg bör vara gratis eller åt-
minstone ingå i högkostnadsskyddet. Vidare borde apotek kunna tillhandahålla sprutor
anonymt. Identifikationskrav är en central barriär och något som internationella best
practice riktlinjer för sprututbyte starkt avråder från. Det är dessutom av vikt att ändra la-
gen så att sprutor och kanyler kan ges utan krav på återlämning, vilket utredningen föreslår
(s. 658), samt att även personer under 18 år ska kunna få tillgång till sprututbyte, helst alla
och inte enbart om särskilda skäl föreligger.

Avsnitt 13.5 och 20.2 Naloxon (Sammanfattning s. 30, 40)
Vi tillstyrker de förslag utredningen lägger fram som var för sig ökar tillgången till det
överdoshämmande läkemedlet naloxon. Vi tillstyrker att naloxon kan hanteras i en särskild
lag. Vidare instämmer vi i behovet av ökad förskrivning inom sjukvården, att personer ut-
anför hälso- och sjukvården (t.ex. kriminalvård, SiS, civilsamhälle, socialtjänst, polis) ska
kunna dela ut och administrera naloxon samt att naloxon ska erbjudas anhöriga och
                                                                                                   3(4)




personer inom läkemedelsassisterad behandling vid opioidberoende (LARO) och smärtbe-
handling. Slutligen är det av stor vikt att fortsätta arbeta för möjligheten att tillgängliggöra
naloxon receptfritt på apotek (se s. 626–627).

Avsnitt 21.5.1 Heroinassisterad behandling (Sammanfattning s. 36)
Vi instämmer i utredningens bedömning att heroinassisterad behandling bör införas. Föru-
tom att brukare i vissa fall efterfrågar behandlingsformen visar forskning att den kan rädda
liv och ge ökad livskvalitet.

Avsnitt 17.3 LARO (Sammanfattning s. 36, 39)
Vi tillstyrker förslagen som avser att öka tillgängligheten till LARO. Vi tillstyrker särskilt
förslagen som avser att LARO ska bedrivas med lägre trösklar, t.ex. undvika drogfrihets-
krav samt revidera föreskrifter och kunskapsstöd så de främjar tillgänglighet och klargör
att LARO kan ges som skadelindring. Slutligen tillstyrker vi förslaget att personer på an-
stalt ska erbjudas LARO.

Kapitel 16 Tillgänglig vård och stöd med god kvalitet (Sammanfattning s. 34)
Vi instämmer i utredningens bedömning att det är viktigt med flexibla vård- och stödverk-
samheter med hög tillgänglighet utan tidsbokning, enklare ansökningsprocesser och utan
krav på drogfrihet.

Avsnitt 22.2 Rättsliga reaktioner (Sammanfattning s. 40)
Vi tillstyrker förslaget att se över användningen av rapporteftergift vid misstanke om eget
bruk och innehav för eget bruk av narkotika. Syftet bör då vara att användningen av straff-
eftergift ska öka, speciellt om det handlar om en person med känd beroendeproblematik el-
ler i samband vid nödsituationer såsom överdoser. Vidare tillstyrker vi bedömningen att
åtalsunderlåtelse bör övervägas för personer i behov av beroendevård. Här lyfter utred-
ningen vikten av att se över narkotikastrafflagen och kriminaliseringens allmän- och indi-
vidualpreventiva effekter samt narkotikastrafflagens inverkan på skadeverkningarna. Frå-
gor kring rapporteftergift och åtalsunderlåtelse skulle dock avaktualiseras vid en avkrimi-
nalisering av dessa företeelser.

Avslutande synpunkter
Utredningens sammanfattning lyfter flertalet aspekter som är viktiga i sammanhanget. Vi
syftar bland annat på betoningen av att människor med substansbruksproblem och andra
bekymmer i livet bör prioriteras mycket högt i fördelningen av resurser i hälso- och sjuk-
vården samt socialtjänsten, i enlighet med gällande lagstiftning, principer och konventioner
(se Sammanfattning s. 41). Idag är det snarare tvärtom.
                                                                                                 4(4)




Vidare är det positivt att det större sammanhanget lyfts, t.ex. när utredningen skriver att
”insatser bör syfta till att motverka en bräcklig situation, socioekonomiskt eller i familjen,
stötta lärande i skolan, särskilt fokusera på dem som har psykisk ohälsa … [samt] kombi-
nera universella, selektiva och indikerade preventiva åtgärder” (s. 31). Det här betonar vi
eftersom utredningen som helhet tyvärr främst förespråkar individfokuserade problemati-
seringar och lösningsförslag som förutsätter att människor själva är bärare av substans-
bruksproblem, och att dessa kan hanteras eller avhjälpas genom rätt interventioner. Enligt
oss blir det förenklat att på det stora hela bortse från att sammanhanget (t.ex. materiella,
politiska och juridiska förutsättningar) har enorm betydelse för om substansbruk leder till
problem eller inte.

Slutligen vill vi därför poängtera att det finns en ESO-rapport (2023:10, “Bruk och straff –
en ESO-rapport om kriminaliseringen av narkotikakonsumtion”) som tydligt och välgrun-
dat argumenterar för att den svenska restriktiva narkotikapolitiken med kriminaliserat eget
bruk i stort tycks ha misslyckats med sina mål. Vi hänvisar till den och föreslår att skarpa
förslag snarast läggs på hur en avkriminalisering av eget bruk och innehav bör utformas i
Sverige.




För Institutionen för folkhälsovetenskap samt Centrum för socialvetenskaplig alkohol- och
drogforskning (SoRAD) har docent Jessica Storbjörk och fil.dr. Lena Eriksson berett re-
missvaret. Institutionsstyrelsen har fattat beslut per den 2024-03-20.

För Kriminologiska institutionen har doktorand Albin Stenström och professor Felipe
Estrada berett remissvaret. Kriminologiska institutionens styrelse har fattat beslut per den
2024-03-08.

För Institutionen för socialt arbete har fil.dr. Josefin Månsson och professor Mats Eken-
dahl berett remissvaret på uppdrag av prefekt.




Stockholm, 2024-03-21
                                                                                              1(5)




                                                          2024-04-12      Dnr SU FV-0307-24




   Juridiska fakultetskansliet                            Områdesnämnden för humanvetenskap




Remiss av Vi kan bättre! Kunskapsbaserad narkotikapolitik
med liv och hälsa i fokus. Slutbetänkande av
Narkotikautredningen (SOU 2023:62)
Juridiska fakultetsnämnden vid Stockholms universitet har genom remiss anmodats avge
yttrande angående rubricerade betänkande. Det rör sig om en sidmässigt omfattande
inventering och kunskapsöversikt relaterad till olika aspekter av narkotika,
narkotikaanvändning och samhällets (eller ett samhälles) hållning till sådant. Där ges,
relativt sett, inte så mycket av konkreta lagförslag: merparten av de förslag som ges
kommer i formen av uppmaningar till regeringen och andra aktörer inom det allmänna (att
vissa saker bör undersökas vidare, exempelvis).

I kunskapsinventeringen avhandlas bland annat vad narkotika är, vad beroende är, vilka
negativa effekter som kan uppkomma av bruk (både för den som direkt använder
narkotikan och för omgivning och samhälle), samt hur såväl förebyggande som
(underhand och i efterhand) skademinimerande åtgärder kan användas. I inledningen till
betänkandets sammanfattning (s 23 f) ges denna beskrivning:

”Narkotika är ett sammanfattande begrepp för naturliga eller syntetiska kemiska
substanser med förmåga att genom effekter på det centrala nervsystemet påverka
sinnesintryck, stämningsläge eller beteende som att orsaka sömn, skapa hallucinationer
eller ta bort smärta. Narkotika har sedan urminnes tider använts till exempel för berusning
eller prestationshöjning. Förmågan att ändra sinnesintryck eller skapa hallucinationer har
använts i religiösa riter, och förmågan att orsaka sömn och ta bort smärta har sedan länge
gjort narkotika till en central komponent i medicinsk verksamhet. Narkotika har negativa
effekter även utanför den person som själv använder narkotika. De rör allt från personens
närmaste omgivning till konflikter mellan nationer. När en persons intresse och
upptagenhet flyttas från tidigare fokus, exempelvis på familj och anhöriga, jobb och
fritidsintressen till narkotika, blir relationen till de närmaste lidande. Tillgång till
narkotika prioriteras ofta framför att sköta arbete, bostad och ansvar gentemot barn och
övrig familj. Staten förlorar arbetskraft och skatteintäkter när personen inte kan arbeta,
och ofta går den som utvecklat beroende in i social utsatthet och kriminalitet, eller utför
sex mot ersättning för att kunna finansiera narkotikaanvändningen. När världens stater




  Stockholms universitet         Besöksadress:
  106 91 Stockholm               Universitetsvägen 10 A
                                                                                            2(5)




förbjuder narkotika, uppstår möjligheter till lönsam organiserad brottslighet i att illegalt
förse användare med narkotika, vilket medför ytterligare våld och annan kriminalitet. Vi
har emellertid inte haft i uppgift att utvärdera narkotikapolitiken i hela dess bredd och
våra förslag har fokus på liv och hälsa. Vi lämnar därför inte förslag på hur narkotikabrott
eller narkotikarelaterad brottslighet bör hanteras.”

Fakultetsnämnden vill ge följande rätt korta synpunkter, dels och inledningsvis av mer
allmän karaktär, dels rörande vissa konkreta frågor och lagförslag.

Allmänna synpunkter

En första anmärkningsvärd sak rör just vad utredaren haft att utreda och utvärdera – och
inte. Det framgick tydligt i direktiven, och uppmärksammades även när utredningen
tillsattes, att den straffrättsliga regleringen inte skulle diskuteras. Efter en sammantaget
omfångsrik uppräkning av vad utredaren skall sysselsätta sig med sades också det
följande, om vad den inte skall göra (direktiven såsom återgivna i föreliggande SOU, s
991):

”Utredaren ska inte lämna förslag på ändring i straffrättslig lagstiftning eller lagstiftning
om förundersökning och åtal.”

Här gränsas alltså tydligt bort en fråga som, i ljuset av forskning, debatt och inte minst
förändringar som genomförts i andra länder (främst i bemärkelsen avkriminaliseringar)
under senare år enligt Juridiska fakultetsnämndens mening hade varit (och fortsatt är)
mycket relevant att belysa ytterligare i en svensk kontext. Det rör sig – förstås – om en
central del av narkotikapolitiken, som inte kan tänkas bort om en mer övergripande taktik
skall kunna bli koherent. Bland utredningens förslag om vad regeringen bör göra anges att
den bör

”överväga att initiera en översyn av narkotikastrafflagen och påföljderna vid
narkotikabrott för att bland annat utreda hur lagen påverkar de medicinska och sociala
skadeverkningarna, och om personer med skadligt bruk eller beroende erbjuds vård- och
omsorgsinsatser i tillräcklig omfattning”.

Det som här sagts innebär att straffrätt, och straffrättsanvändning ö h t, till stor del är
frånvarande i betänkandet. Som fakultetsnämnden något återkommer till lite längre nedan
berörs dock vissa bland annat påföljdsrelaterade frågor.

En andra sak som enligt fakultetsnämnden bör noteras på det mer övergripande planet är
att utredningen tar avstånd från en hållning och en retorik som i decennier måste sägas ha
präglat svensk narkotikapolitik; målet har tidigare varit ”ett narkotikafritt samhälle” och
retoriskt har det inte sällan närmast haft formen av ”kriget mot narkotikan”.
Sammanhängande med detta har mer pragmatiska (skademinimerande) överväganden fått
stå åt sidan: det har ansetts viktigt att entydigt ta avstånd från all användning av olaglig
narkotika.

Utredningen har emellertid en annan grundhållning: en pragmatisk sådan, där exempelvis
(s 43) regeringen uppmanas att
                                                                                         3(5)




”överväga att föreslå riksdagen att ändra målet för narkotikapolitiken som helhet från ”ett
samhälle fritt från narkotika” till ”ett samhälle med minskade skador av narkotika”.

Fakultetsnämnden instämmer övergripande i en sådan skrivning, liksom det skifte i
synsätt som den ger uttryck för: från en mer moralistisk till en mer pragmatisk hållning i
frågorna. På ett övergripande plan genomsyras detta skifte och många av de förslag som
lämnas i betänkandet också av människovärdesprincipen om alla människors lika värde
och värdighet, som ligger i linjer med såväl hälso- och sjukvårdslagstiftningen som
internationella människorättskonventioner. Frågan kvarstår dock, i ljuset bland annat av
att straffrättsliga frågor (centrala komponenter i ekvationen när frågan är huruvida ett
skifte även i praktiken skall bli av) har måst lämnas därhän, hur mycket av det som
utredningen vill åstadkomma faktiskt kommer att bli verklighet. Den straffrättsliga
hållningen blir elefanten i rummet.

En tredje och sammanhängande sak som fakultetsnämnden vill kommentera är
utredningens föreslagna uppvärdering av skadereducerande insatser (se framförallt kap
20 ff och i betänkandets sammanfattning på s 40 ff). Med det avses här (och i
betänkandet) insatser så att säga i efterhand, riktade till individer som missbrukar
narkotika. Det kan röra sig om ökat tillgängliggörande av naloxon för att söka förhindra
dödsfall vid överdoser, om sprututbytesverksamhet och kanske i en förlängning också
sådant som brukarrum.

Det är givetvis mycket viktigt att olika slags förebyggande insatser ges en framträdande
roll i det samhälleliga arbetet relaterat till narkotikaanvändning, men fakultetsnämnden
har svårt att se att det skulle behöva betraktas som något slags nollsummespel: en
uppvärdering av skadereducerande insatser måste inte innebära en nedvärdering av
förebyggande diton.

Inte heller tror fakultetsnämnden att en uppvärdering av skadereducerande insatser måste
betraktas, och av befolkningen uppfattas, som att samhället snarast uppmuntrar till
narkotikaanvändning (detta har annars varit en rätt vanligt förekommande ståndpunkt i
debatten). Utredningen beskriver spänningen på följande sätt:

”Själva utgångspunkten för skadereducerande insatser är dock omdebatterad. Ett vanligt
argument är att om samhället lindrar konsekvenserna av narkotikaanvändning, minskar
drivkraften att avstå. För vissa av de skadereducerande insatserna argumenteras också för
att de innebär att samhället ’tolererar’ narkotika till den grad att budskapen om förbud och
skadlighet urholkas. Argumenten för skadereducerande insatser är i högre grad
pragmatiska, medan argumenten emot i högre grad är principiella.”

Här vill fakultetsnämnden tillägga, att en pragmatisk hållning kan vara precis lika
”principiell” som en annan hållning är. Vad det här aktuellt sammanhang synes vara fråga
om är snarare huruvida en mer nyanserad hållning, eller en mer enspårig dito, bör intas:
att vilja minska skador (och i förlängningen antalet dödsfall) kan också det betraktas som
en principiell hållning.

Utöver dessa synpunkter av allmän karaktär vill fakultetsnämnden även ge följande
synpunkter avseende vissa specifika frågor och förslag.
                                                                                             4(5)




Förslagens genomförande och överväganden om styrformer, särskilt vad gäller
statlig styrning av regioner och kommuner

I betänkandet föreslås ett större antal förslag som riktar sig både till staten (genom att ny
eller förändrad lagstiftning föreslås, liksom det ges förslag som ska genomföras av
regeringen och statliga myndigheter) och till regioner och kommuner. Fakultetsnämnden
efterfrågar tydligare analys avseende formerna för hur förslagen ska genomföras. Flera av
förslagen kräver vidare bearbetning och överväganden, särskilt vad gäller frågor om
styrningsformer och finansiering av förslag som berör regioner och kommuner.

Ett exempel på ett förslag som riktas till kommunerna är att fler kommuner bör integrera
ett ANDTS-förebyggande perspektiv i det lokala föreningslivet (s 448 f). Även om
förslagets innehåll framstår som motiverat är det otydligt hur detta förslag ska
genomföras. Frågan handlar i grund och botten om vilka former som staten kan och bör
använda sig av för att styra regioner och kommuner. I vissa fall framgår det explicit av
betänkandet att utredningen gjort överväganden om lämpliga styrformer, särskilt i fråga
om det bör föreslås ny eller förändrad lagstiftning. Fakultetsnämnden saknar dock i flera
fall överväganden om lämpliga styrformer för att förslagen som lämnas ska kunna
genomföras på bästa sätt. Det finns upparbetade och beprövade former för statens styrning
av regioner och kommuner, och dessa bör användas.

Förslag om att kartlägga och utreda behov av vägledning avseende boendelösningar
för personer med skadligt bruk eller beroende

I betänkandet (s 672 ff) föreslås att regeringen ska ge Socialstyrelsen i uppdrag dels att
kartlägga olika typer av boendeformer utifrån olika lagstiftningar för personer med
skadligt bruk eller beroende, dels utreda behovet av vägledning inom området för att
skapa mer enhetlig tillämpning av regelverket i Sverige. Fakultetsnämnden har inga
synpunkter på utredningens slutsats avseende behovet av sådan kartläggning och
utredning men föreslår följande tillägg till uppdraget.

Frågan om boendelösningar för personer med skadligt bruk eller beroende väcker en rad
juridiska frågor. Det handlar om hur den enskildes rätt till bistånd enligt 4 kap. 1 §
socialtjänstlagen (2001:453) ska tolkas samt förhållandet mellan socialtjänstlagen och
andra lagar såsom 12 kap. jordabalken (1970:994) samt i förekommande fall lagen
(1993:387) om stöd och service till vissa funktionshindrade.

Av etablerad rättspraxis avseende 4 kap. 1 § socialtjänstlagen följer att enskilda som är
helt bostadslösa och har speciella svårigheter att själva ordna en bostad har rätt till bistånd
i form av ombesörjande av en bostad. 1 Hur denna praxis, som preciserar enskildas rätt till
bistånd i form av bostad enligt socialtjänstlagen, förhåller sig till exempelvis metoden
”bostad först” bör undersökas. Hur bistånd i form av boende och bostad ska utformas är
inte reglerat i socialtjänstlagen, utöver att biståndet ska tillförsäkra den enskilde en skälig
levnadsnivå. Utformningen av biståndet, oavsett om det sker genom metoden ”bostad
först” eller på annat sätt, väcker juridiska frågor om både socialtjänstlagen och 12 kap.
jordabalken. Dessa juridiska spörsmål bör i tillägg till utredningens förslag utredas, om
målet att skapa en mer enhetlig tillämpning över landet ska få genomslag.

1
    RÅ 1990 ref. 119, RÅ 2004 ref. 130 och HFD 2022 ref. 46.
                                                                                        5(5)




Förslag om en ny bestämmelse i 8 kap. 11 § hälso- och sjukvårdslagen

Utredningen bedömer att samsjuklighetsutredningens (SOU 2021:93 och SOU 2023:5)
förslag om att införa en ny bestämmelse i 8 kap. 11 § hälso- och sjukvårdslagen ska
genomföras. Samsjuklighetsutredningens förslag innebär införandet av en bestämmelse
som pekar ut att regionerna ska erbjuda personer med skadligt bruk eller beroende av
alkohol, narkotika, andra beroendeframkallande medel, läkemedel, dopningsmedel eller
spel om pengar den vård han eller hon behöver.

Narkotikautredningens betänkande innehåller ett förslag om tillägg till denna paragraf
som pekar ut att för personer som inte fyllt 21 år ska vården organiseras så att den ges
samordnat med socialtjänsten om det finns ett sådant behov. Av betänkandet framgår att
förslaget innebär ett förtydligande av ett ansvar som regionerna redan har. Att införa den
nya paragrafen 8 kap. 11 § hälso- och sjukvårdslagen har remissbehandlats i samband
med att samsjuklighetsutredningens remissbehandlades. Fakultetsnämnden vill lämna
följande synpunkter till förslaget som helhet.

Införandet av en bestämmelse i hälso- och sjukvårdslagen som pekar ut regionens ansvar
att bereda vård för en särskild grupp innebär en precisering av regionens ansvar som inte
självklart ligger i linje med hälso- och sjukvårdslagens grundläggande karaktär som
målinriktad ramlag. Därtill kan förslagets förhållande till 3 kap. 1 § hälso- och
sjukvårdslagen, särskilt principen om att den som har det största behovet av hälso- och
sjukvård ska ges företräde till vården (som också är en del av den etiska plattformen)
diskuteras.

Det tillägg som nu föreslås i andra stycket i paragrafen förtydligar enligt betänkandet ett
ansvar som regionerna och kommunerna redan har. Av betänkandet framgår att
utredningen övervägt mindre ingripande åtgärder än lagstiftning men att andra mindre
ingripande åtgärder inte är tillräckliga. Med hänsyn till ovan nämnda synpunkter samt till
att regionerna enligt utredningen redan har det ansvar som förslaget avser kan värdet av
att införa bestämmelsen diskuteras. Härvidlag är det välkommet att det i betänkandet
också föreslås andra insatser som möjliggör att den samordning som efterfrågas faktiskt
kommer att genomföras. Förslaget väcker också frågan om det finns behov av
motsvarande förtydligande bestämmelse i socialtjänstlagen.

Remissvaret har på fakultetsnämndens uppdrag beslutats av dekanus, professor Jane
Reichel. Yttrandet har beretts av professor Claes Lernestedt och juris doktor Tim
Holappa. Föredragande har varit utredare Karolina Alveryd. Yttrandet har expedierats av
Juridiska fakultetskansliet.




Jane Reichel
                                                       Karolina Alveryd
                                                                                        1(1)



                                               BESLUT

                                               2024-04-16           Dnr SU FV-0307-24


Anders Nilsson                                              Socialdepartementet
Handläggare
Samhällsvetenskapliga fakultetskansliet




Remisssvar: Slutbetänkande Narkotikautredningen - Vi kan
bättre! Kunskapsbaserad narkotikapolitik med liv och
hälsa i fokus
Områdesnämnden för humanvetenskap vid Stockholms universitet har fått
möjlighet att yttra sig över slutbetänkande av Narkotikautredningen - Vi kan bättre!
Kunskapsbaserad narkotikapolitik med liv och hälsa i fokus.

Synpunkter har lämnats av Juridiska fakultetsnämnden och Samhällsvetenskapliga
fakultetsnämnden (Institutionen för folkhälsovetenskap/Centrum för
socialvetenskaplig alkohol- och drogforskning (SoRAD)/, Kriminologiska
institutionen och Institutionen för socialt arbete) vilka tillsammans utgör
Områdesnämnden för humanvetenskaps svar, se bilagor.

Remissvaret har på områdesnämndens uppdrag beslutats av vicerektor Yvonne
Svanström. Föredragande har varit handläggare Anders Nilsson.




Områdesnämnden för humanvetenskap
Stockholms universitet          Besöksadress                   Telefon:
                                                               E-post: @
