                                                                                                                                                             1(7)
                                                                                                 Remissyttrande
                                                                                                 Datum                                        Diarienummer
Förvaltningsrätten i Växjö
                                                                                                 2024-04-22                                   FVA 2024/19




                                                                                                 Socialdepartementet
                                                                                                 s.remissvar@regeringskansliet.se




                               Narkotikautredningen - Vi kan bättre!

                               Kunskapsbaserad narkotikapolitik med liv och

                               hälsa i fokus (SOU 2023:62)
                               Ert dnr S2024/00085


                               Förvaltningsrätten har anmodats att yttra sig över det angivna
                               slutbetänkandet. Förvaltningsrätten har, utifrån det perspektiv
                               domstolen har att beakta, följande synpunkter på förslagen i
                               utredningen.


                               Angående förslag till lag om hantering av opioidantagonister
                               utanför hälso- och sjukvården


                               Administrering av läkemedel utan samtycke när det föreligger hot
                               mot liv (avsnitt 20.6)


                               Förvaltningsrättens förslag: Administrering av läkemedel till en
                               enskild som inte lämnat sitt samtycke bör kunna ske redan när det
                               föreligger ett akut och allvarligt hot mot dennes hälsa.


                               Förvaltningsrättens överväganden: Av 18 § i förslag till ny lag om
                               hantering av opioidantagonister utanför hälso- och sjukvården framgår
                               att administrering av läkemedel enligt denna lag till en person som
                               inte lämnat sitt samtycke till åtgärden endast får ske för att avvärja



                             Box 42, 351 03 Växjö • Besöksadress: Kungsgatan 8 • Telefon: 0470-56 02 00 • forvaltningsrattenivaxjo@dom.se •
                                                               www.domstol.se/forvaltningsratten-i-vaxjo
                                                                Öppettider: Måndag-fredag 08.30-16.00
                                                                              2(7)




fara som akut och allvarligt hotar personens liv vid en misstänkt
opioidförgiftning och om hans eller hennes vilja på grund av
medvetslöshet eller av någon annan orsak inte kan utredas.


I den allmänna motiveringen till bestämmelsen framgår vidare att det
legala stöd som finns för att administrera läkemedel till en person som
inte samtyckt utanför hälso- och sjukvårdens område hittas i 24 kap.
4 § brottsbalken (bestämmelsen om nöd) men att denna inte anses
tillräcklig då det bedöms vara viktigt att administreringen av
opioidantagonister kan ske utan risk för straffrättslig påföljd. I
specialmotiveringen framgår sedan att den föreslagna bestämmelsen
motsvarar 4 kap. 4 § patientlagen (2014:821). I 4 kap. 4 § patientlagen
framgår att patienten ska få den hälso- och sjukvård som behövs för
att avvärja fara som akut och allvarligt hotar patientens liv eller hälsa,
även om hans eller hennes vilja på grund av medvetslöshet eller av
någon annan orsak inte kan utredas.


Förvaltningsrätten konstaterar härvid att bestämmelsen i patientlagen
har en vidare innebörd än den föreslagna bestämmelsen i 18 § då
hälso- och sjukvård enligt patientlagen kan ges för att avvärja fara
som akut och allvarligt hotar patientens liv eller hälsa. Även om en
opioidförgiftning, så som framgår av specialmotiveringen, som regel
får antas utgöra ett akut och allvarligt hot mot någons liv skulle det gå
att tänka sig situationer där det föreligger en akut och allvarlig fara för
personens hälsa men inte för personens liv. Mot bakgrund av de få
risker som finns vid användning av opioidantagonister skulle
ansvarsfrihet med stor sannolikhet föreligga enligt 24 kap. 4 §
brottsbalken om opioidantagonister används i det läget för att avvärja
en akut och allvarlig fara för en medvetslös persons hälsa. Mot
bakgrund härav framstår den föreslagna lydelsen inte överstämma
med syftet bakom denna då utrymmet för att använda
opioidantagonister blir mindre i stället för större än vad som skulle
vara fallet utan bestämmelsen. Det bör därför övervägas om inte ordet
                                                                               3(7)




hälsa ska läggas till i bestämmelsen så att den fullt ut motsvarar 4 kap.
4 § patientlagen.


Tillsyn över bestämmelserna i lag om hantering av
opioidantagonister utanför häls- och sjukvården
(avsnitt 20.9 och avsnitt 20.15)


Förvaltningsrättens förslag:

- En verksamhets bristande efterlevnad av bestämmelserna om
förvaring av läkemedel (17 §) och utlämnande av läkemedel till
enskild utan kostnad (22 §) bör kunna utgöra grund för föreläggande
eller förbud.

- Öppenvårdsapotekens tillämpning av bestämmelsen i 16 § i den
föreslagna lagen bör stå under Läkemedelsverkets tillsyn.



Förvaltningsrättens överväganden: Såsom lagförslaget och 23 § nu är
utformad föreslås enbart att läkemedelsverket ska ha tillsyn över
öppenvårdsapotekens kontroll av läkemedelsrekvisitioner (13–15 §§).
Det saknas bestämmelser om tillsyn över andra bestämmelser i den
föreslagna lagen. Detta har motiverats i utredningen (avsnitt 20.9) och
det anges att riskerna för att en verksamhet ska tillämpa lagen i fel
syfte eller på ett felaktigt sätt är relativt små. Vidare anges att det inte
finns några ekonomiska vinster att göra eftersom verksamheterna inte
får ta betalt för hanteringen av läkemedel. I avsnitt 20.15 anges också
att bestämmelser om ytterligare kontroll kan införas i efterhand.



I avsnitt 20.11 diskuteras bestämmelsen om att öppenvårdsapotek
under vissa omständigheter helt eller delvis kan neka en verksamhet
expediering av läkemedel. Det anges i avsnittet att Läkemedelsverkets
tillsyn även ska omfatta denna bestämmelse. Såsom tillsyns-
bestämmelsen (23 §) nu är utformad är förvaltningsrättens uppfattning
att Läkemedelsverket inte ges tillsynsansvar över bestämmelsen. Det
framstår som oklart om detta har förbisetts eller om det är avsiktligt
                                                                           4(7)




undantaget. Förvaltningsrätten förordar emellertid att
Läkemedelsverkets tillsynsansvar även ska avse denna bestämmelse.



Även om det i utredningen föreslås att bestämmelser om ytterligare
kontroll ska kunna införas vid behov anser förvaltningsrätten att det
redan vid införandet av lagen är påkallat att någon myndighet i vart
fall ges möjlighet att vid kännedom om en verksamhets bristande
efterlevnad av bestämmelser i lagen meddela de föreläggande och
förbud som krävs för att uppnå efterlevnad av bestämmelserna.
Sådana möjligheter bör i vart fall avse bestämmelserna om förvaring
av läkemedel hos verksamheten (17 §) och att läkemedel ska lämnas
till den enskilde kostnadsfritt (22 §).



Det är påkallat att förvaringen av läkemedel är reglerad i lag. En sådan
bestämmelse är emellertid närmast av upplysande karaktär om den
inte kan bli föremål för tillsyn, förbud eller föreläggande. Enligt
nuvarande utformning kan emellertid verksamheterna ignorera
bestämmelserna om förvaring av läkemedel utan att detta medför
någon sanktion. En sådan ordning framstår inte som ändamålsenlig.



För det fall en verksamhet, i strid med bestämmelsen, tar betalt för
läkemedel som lämnas till enskilda är överträdelsen helt
osanktionerad. Förvaltningsrättens uppfattning är att bristande
efterlevnad av denna bestämmelse bör kunna ge upphov till
föreläggande eller förbud riktat mot verksamheten. Överträdelser av
bestämmelsen bör också kunna utgöra grund för avregistrering i det
register som E-hälsomyndigheten ska föra.



Tillsyn i dessa frågor ska nödvändigtvis inte utföras av
Läkemedelsverket. Dessa frågor kräver närmare övervägande.
                                                                            5(7)




Upprättande av och anmälan till register över verksamheterna
(Avsnitt 20.10)


Förvaltningsrättens förslag: Det bör införas bestämmelser om
avregistrering av verksamhet från E-hälsomyndighetens register och
en möjlighet att överklaga ett sådant beslut.


Förvaltningsrättens överväganden: I lagen föreslås att det inte ska
inrättas ett tillståndsförfarande för verksamheter som vill hantera
opioidantagonister enligt lagen. I stället anges att en anmälan till
E-hälsomyndigheten är tillräcklig. Som skäl anges att det
administrativa förfarandet ska vara enkelt för verksamheterna som
omfattas av lagen.


En registrering medför vissa rättigheter att få läkemedel expedierat till
verksamheten. En eventuell avregistrering utan medgivande från
verksamheten innebär en inte helt oväsentlig inskränkning av en
förvärvad rättighet. Lagförslaget innehåller ingen bestämmelse som
reglerar när en verksamhet som registrerats hos E-hälsomyndigheten
ska eller kan avregistreras. Förvaltningsrätten bedömer att det kan
finnas situationer då en verksamhet bör avregistreras från registret
utan verksamhetens medgivande, t.ex. vid upptäckt misskötsamhet i
form av att verksamheten tagit betalt för utlämnande av läkemedel till
enskild. Ett beslut om avregistrering utan verksamhetens medgivande
får, även i avsaknad av överklagandebestämmelser i
specialförfattningen, antas utgöra ett överklagbart beslut med
beaktande av 41 § förvaltningslagen (2017:900). Vilka omständigheter
som domstolen då har att beakta vid bedömningen av om det funnits
skäl att avregistrera verksamheten kan inte utläsas av lagförslaget eller
utredningen.


Förvaltningsrätten förslår därför att det införs en bestämmelse i lagen
eller i anslutande föreskrift som klargör när en verksamhet kan och
ska avregistreras från E-hälsomyndighetens register. En sådan
                                                                             6(7)




bestämmelse bör också förenas med möjligheten att överklaga ett
sådant beslut. Enligt nuvarande lagförslag är E-hälsomyndighetens
beslut enligt lagen inte överklagbara.


Angående förslag till ändring i 2 kap. 7 § Socialtjänstlagen
(2001:453) och 16 kap. 4 § Hälso- och sjukvårdslagen (2017:30)


Statens institutionsstyrelse ska kunna initiera samordnad individuell
plan (Avsnitt 22.3.2)


I utredningen föreslås att en samordnad individuell plan för någon
som vårdas med stöd av lagen (1988:870) om vård av missbrukare i
vissa fall ska upprättas om Statens institutionsstyrelse bedömer att det
behövs. Syftet bakom en samordnad individuell plan påminner mycket
om syftet bakom samordnade vårdplaner enligt 7 a § lagen
(1991:1128) om psykiatrisk tvångsvård. Till skillnad från vad som
gäller för samordnade vårdplaner finns dock ingen uttrycklig regel för
när en samordnad individuell plan ska anses vara upprättad. I och
med att Statens institutionsstyrelse föreslås få möjlighet initiera frågan
om upprättandet av samordnad individuell plan ökar enligt
förvaltningsrätten behovet av att reglera när en samordnad individuell
plan faktiskt ska anses vara upprättad. En sådan reglering kan även
vara viktig för att minska risken att enskilda faller mellan stolarna. I
sammanhanget bör det i så fall också övervägas om det ska krävas en
fysisk underskrift av alla deltagare för att planen ska anses vara
upprättad eller om planen kan anses upprättad på annat sätt.




I övriga delar har förvaltningsrätten inga synpunkter på vad som
framförs i slutbetänkandet-
                                                                   7(7)




Detta yttrande har beslutats av lagmannen Claes Mårtensson efter
föredragning av förvaltningsrättsfiskalen Johannes Hammar och
specialistföredraganden Erik Bröddén.




Claes Mårtensson




Johannes Hammar                         Erik Bröddén
