    1(7)




                                                                2024-04-22

                                                                Socialdepartementet
                                                                s.remissvar@regeringskansliet.se,
                                                                s.hc@regeringskansliet.se

    Remissvar Vi kan bättre! Kunskapsbaserad narkotikapolitik med liv och hälsa i fokus SOU 2023:62

    Svenska Läkaresällskapet (SLS) är läkarkårens oberoende, vetenskapliga professionsorganisation, en
    ideell, partipolitiskt och fackligt obunden förening. Vårt syfte är att verka för förbättrad hälsa och
    sjukvård genom att främja vetenskap, utbildning, etik och kvalitet. SLS tackar för möjligheten att
    lämna synpunkter på utredningen Vi kan bättre! Kunskapsbaserad narkotikapolitik med liv och hälsa i
    fokus SOU 2023:62

    SLS yttrande är sammanställt utifrån inkomna remissvar från SLS medlemsföreningar Svensk
    förening för beroendemedicin, Svenska Infektionsläkarföreningen, Svensk förening för allmänmedicin
    samt SLS delegation för medicinsk etik vilka bifogas i sin helhet då deras yttranden, utifrån var och
    ens specialistkompetens, är särskilt viktiga i SLS remissyttrande.

    Kommittén för prevention och folkhälsa har sedan berett SLS sammanhållna svar som fokuserar på de
    bedömningar och förslag som vi anser vara särskilt relevanta för SLS. För förtydligande och
    fördjupning se bifogade remissvar från medlemsföreningarna och delegation enligt ovan (bilaga 1).

    Sammanfattning

-   SLS ställer sig positiva till förslaget om att Folkhälsomyndigheten ska få i uppdrag utveckla och
    implementera ett målgruppsanpassat kunskapsstöd med kriterier avseende kvalitet i
    narkotikaförebyggande arbete.

-   SLS ställer sig positiva till utredningens bedömning om att det är särskilt viktigt med tidiga preventiva
    insatser riktade till unga.

-   SLS ställer sig positiva till utredningens bedömning om att det behövs särskilt stöd till sårbara grupper
    med riskfaktorer i syfte att motverka framtida missbruk. Dock vill vi lyfta att vi ställer oss tveksamma
    till att man i sammanfattningen, på sidan 35, lyfter ADHD specifikt, vilket är en av flera kända
    riskfaktorer.

-   SLS ställer sig positiva till förslaget om ett antagande av ett särskilt program som kompletterar
    gällande ANDTS-strategi, för att förebygga narkotikaanvändning hos barn och unga i åldrarna 0–25
    år.

-   SLS delar bedömningen om att en stärkt vårdgaranti inte är lösningen för god och jämlik vård.

-   SLS delar utredningens bedömning om att det är av vikt att tillgängliggöra stöd och tidiga insatser på
    nationell nivå för personer som ej ännu har så stora problem av sin narkotikaanvändning.

-   SLS ställer sig positiva till förslaget om att medel i satsningar för god och nära vård ska särskilt
    avsättas för att stärka vården av personer med skadligt bruk eller beroende. En grundförutsättning för
    primärvården är dock balans mellan uppdrag och resurser.
    2(7)


-   SLS delar utredningens bedömning om att hälso- och sjukvården behöver göra riktade insatser till
    individer med narkotikamissbruk och vi välkomnar att de erbjuds återkommande kontroller och stöd
    avseende levnadsvanor och metabolt syndrom där den somatiska sjukligheten är stor.

-   SLS ställer sig positiva till bedömningen om att en föreskrift för läkemedelsassisterad behandling vid
    opioidberoende (LARO) även fortsatt bör finnas för att på ett strukturerat sätt säkerhetsställa en god
    och jämlik vård.

-   SLS ställer sig bakom utredningens förslag att komplettera den obligatoriska rapporteringen till PAR
    är det bästa sättet att följa denna patientgrupp. Effektivisering av inrapporteringen är en nödvändig
    förutsättning för att undvika merarbete.

-   SLS ställer sig positiva till förslaget om en ny lag om hantering av opioidantagonister då den syftar till
    att rädda liv genom ökad tillgänglighet till läkemedel som verkar som opioidantagonister vid opioid-
    förgiftning.

-   SLS ställer sig positiva till utredningens förslag och anser att nyttan med att kunna rädda liv och
    förhindra att en person som löper risk att avlida genom opioidintoxikation vida överstiger de risker
    som finns med att antidoter finns tillgängliga utanför hälso- och sjukvården.

-   SLS ställer sig positiva till förslaget i 18 § (sid 51) om att individens autonomi alltid måste värnas och
    opioidantagonister endast får ges med ett informerat samtycke, undantaget i de fall då personens liv är
    hotat och om personens vilja på grund av medvetslöshet eller av annan orsak inte kan utredas.

-   SLS ställer sig positiva till den av utredningen föreslagna definitionen av skadereducering inom
    narkotikaområdet.

-   SLS ställer sig positiva till att ändra målet för narkotikapolitiken såsom utredningen föreslår.

-   SLS ställer sig positiva till förslaget att uppdatera de nationella riktlinjerna för vård och stöd vid
    missbruk och beroende med insatser, metoder eller arbetssätt som syftar till skadereducering enligt den
    föreslagna definitionen av begreppet skadereducering avseende narkotika.

-   SLS ställer sig positiva till förslaget om att utreda hur lågtröskelperspektiv kan förstärkas.

-   SLS ställer sig positiva till de nödvändiga ändringarna i lag (2006:23) om utbyte av sprutor och
    kanyler. Mot bakgrund av slutbetänkandet anser vi att de är befogade.

-   SLS ställer sig positiva till att förordningen (2012:596) ändras enligt utredningens förslag med
    tillägget att det är angeläget att de sprutor och kanyler som distribueras via apotek innehåller
    information om risker vid injektion och konkreta råd och instruktioner för provtagning avseende
    blodsmittevirus och kontakt med sprututbyten.

-   SLS ställer sig positiva till förslaget som har bäring på den nationella elimineringsplanen för HBV och
    HCV.

-   SLS ställer sig positiva till att LARO-verksamheter bör säkerställa kompetens kring somatisk
    bedömning och provtagning. Saminsatser uppmuntras, men vi efterlyser en säkrad tillgång till
    beroendevårdsinsatser för de patienter som inte nås via LARO.

-   SLS ställer sig positiva till att Folkhälsomyndigheten får i uppdrag att utreda hur information om hur
    personer med skadligt bruk eller beroende av narkotika kan minska risk för skador.
    3(7)


-   SLS ställer sig positiva till förslaget om att regeringen ska anta ett program för att minska antalet
    dödsfall till följd av läkemedels- och narkotikaförgiftningar och besluta om ett konkret mål för den
    första femårsperioden. Dock vill vi poängtera att den höga dödligheten och sjukligheten också orsakas
    av somatiska sjukdomar och infektionssjukdomar i synnerhet.

-   SLS ställer sig positiva till utveckling av nationella data. En automatiserad överföring från
    journalsystemen är en förutsättning för att detta ska kunna genomföras.

-   SLS ställer sig positiva till de nödvändiga ändringarna i socialtjänstlagen (2001:453) och hälso- och
    sjukvårdslagen (2017:30).

    Allmänt om betänkandet

    SLS anser att det är en gedigen utredning med ett humanistiskt perspektiv som grundligt belyser
    vikten av att främja vård- och stödmottagande, minska stigma, förbättrad tillgång till behandling,
    förebyggande av diskriminering samt ökad information och utbildning.

    Missbrukande individer tillhör en grupp i samhället som är särskilt utsatt och vars rätt till hälso- och
    sjukvårdsinsatser, enligt prioriteringsordningens människovärdesprincip samt behovs- och
    solidaritetsprincip, särskilt behöver värnas. Personer med ett narkotikamissbruk har därtill generellt en
    sämre somatisk och psykisk hälsa än personer som inte har ett narkotikamissbruk. Därtill bemöts de,
    inte sällan, med bristande förståelse för sin problematik både i hälso- och sjukvården och samhället.

    Synpunkter på förslag och bedömningar

    14.3 Folkhälsomyndigheten ska få i uppdrag att ta fram kunskapsstöd i syfte att höja kvaliteten i
    förebyggande arbete

    SLS ställer sig positiva till förslaget.

    14.5.6 Det behövs förebyggande insatser inom hälso- och sjukvården riktade till unga

    SLS ställer sig positiva till utredningens bedömning om att det behövs förebyggande insatser inom
    hälso- och sjukvården riktade till unga. Tidiga preventiva insatser leder till att minska hälsoklyftan
    mellan de som har den sämsta hälsan till de som har den bästa och att enskilda individer ska kunna få
    ett längre och bättre liv. SLS anser att breda satsningar i skolan för att alla ska nå utbildningens mål,
    och att stödja barn som inte gör det är en av samhällets viktigaste narkotikaförebyggande insatser.
    Vidare anser SLS att läkare har en unik roll och en skyldighet att i mötet med patienter att identifiera
    ohälsosamma levnadsvanor.

    Dock är en viktig förutsättning för ett framgångsrikt möte mellan patient och läkare att mötet tillåts ta
    den tid det behöver och det är inte förenligt med en underbemannad primärvård som inte har
    förutsättningar för att upprätthålla kontinuitet. Tydliga rutiner i primärvården för vart patienten vid
    behov skall remitteras vidare är en viktig faktor för att patienten ska få rätt vård i tid. Att erbjuda
    möjlighet till egenremiss och inte kräva vidareremittering från annan vårdgivare är en annan viktig
    aspekt för att nå patientgruppen. Läs mer i yttrandet från Svensk förening för allmänmedicin, bilaga 1.

    14.5.7 Förebyggande insatser riktade till sårbara grupper och individer kan ge effekt på flera
    olika problem, däribland narkotika

    SLS ställer sig positiva till bedömningen. Här ges en nyanserad skrivning som fokuserar på behov av
    stöd till sårbara grupper med riskfaktorer för framtida missbruk. Vidare beskrivs här att barn och unga
    med kända riskfaktorer riskerar att möta stigma kopplat till detta. I sammanfattningen på sidan 35
    pekas däremot ADHD ut specifikt. Vi bedömer att sådan utpekning av en specifik diagnos bland flera
4(7)


kända riskfaktorer innebär en risk för stigmatisering. Vi skulle förorda en bredare beskrivning även i
sammanfattningen.

15.1 Regeringen ska anta ett särskilt program för att förebygga narkotikaanvändning hos barn
och unga

SLS ställer sig positiva till förslaget. SLS anser att det är särskilt viktigt att skydda barn och unga
genom förebyggande åtgärder för att motverka narkotikaanvändning samt att de som har ett
narkotikamissbruk får adekvat hjälp. Avgörande för de förebyggande åtgärderna är att de är baserade
på aktuell kunskap och att det sker en systematisk löpande uppföljning av det särskilda programmet.

16.3 En förstärkt vårdgaranti är inte lösningen för god och jämlik vård för målgruppen

SLS delar bedömningen om att en stärkt vårdgaranti inte är lösningen för god och jämlik vård. En
utbyggd primärvård, där det är medicinska behov och inte tid som ska användas som
prioriteringsmekanism. SLS anser i stället att sjukdomars allvarlighetsgrad i enlighet med
prioriteringsprincipen inom sjukvården ska vara styrande. Att utreda möjligheten till gemensam
dokumentation och informationsdelning i integrerade verksamheter är exempelvis mycket angeläget.
Läs mer i yttrandet från Svensk förening för beroendemedicin, bilaga 1.

16.4 Regeringen bör inrätta en stödlinje för personer med skadligt bruk eller beroende

SLS delar utredningens bedömning om att det är av vikt att tillgängliggöra stöd och tidiga insatser på
nationell nivå för personer som ej ännu har så stora problem av sin narkotikaanvändning. Dock vill vi
föreslå att man i arbetet med att ta fram en nationell stödlinje, i syfte att tillgängliggöra stöd och hjälp
och arbeta för en nationellt jämlik tillgång, drar lärdom av de idag befintliga stödlinjer såsom till
exempel Droghjälpen och Alkoholhjälpen som drivs på uppdrag av Region Stockholm men är
tillgängliga nationellt. Det finns även internetbaserade behandlingsprogram för bland annat
cannabisberoende som är öppna för patienter från hela landet, utan krav på fysiska besök som man kan
utvärdera vid framtagandet och inrättandet av en nationell stödlinje. Läs mer i yttrandet från Svensk
förening för beroendemedicin, bilaga 1.

16.6 Statliga ekonomiska styrmedel ska anpassas för att stödja omhändertagandet vid skadligt
bruk eller beroende

SLS ställer sig positiva till andemeningen i förslaget, men en grundförutsättning är dock balans mellan
primärvårdens uppdrag och resurser. Vi vill därför tillägga att primärvården i nuläget saknar resurser
för att på ett tillfredsställande sätt klara sitt nuvarande grunduppdrag. Utöver resurser som
säkerhetsställer en primärvård som klarar av sitt grunduppdrag så är ytterligare resurser en
förutsättning för att primärvården ska kunna arbeta hälsofrämjande och bedriva uppsökande
verksamhet för att stödja personer med skadligt bruk eller beroende i ett tidigt skede. Läs mer i
yttrandet från Svensk förening för allmänmedicin, bilaga 1.

16.10.3 Socialstyrelsen bör få i uppdrag att stödja främjandet av somatisk hälsa hos personer
med skadligt bruk eller beroende

SLS delar utredningens bedömning om att hälso- och sjukvården behöver utöka insatser för att
förbättra såväl den somatiska som psykiska hälsan för personer med narkotikamissbruk och beroende.
Den somatiska sjukligheten är stor i denna grupp och det är därför välkommet att de erbjuds
återkommande kontroller och stöd avseende levnadsvanor och metabolt syndrom. Det rör sig alltså om
riktade preventiva insatser till en riskgrupp, vilket inte kan jämställas med allmänna hälsokontroller
där det per idag inte finns tillräckligt med evidens för dess nytta.
5(7)



17.3.1 Det behövs fortsatt en egen föreskrift för läkemedelsassisterad behandling vid
opioidberoende (LARO)

SLS ställer sig positiva till bedömningen om att en föreskrift även fortsatt bör finnas för att på ett
strukturerat sätt säkerhetsställa en god och jämlik vård. En föreskrift skapar förutsättningar för att
minska de regionala skillnaderna vad det gäller tillgång till LARO och kvaliteten på behandlingen. En
viktig förutsättning är dock att LARO-föreskriften uppdateras, såsom utredningen nämner, för att
avspegla rådande medicinska kunskapsläge. Läs mer i yttrandet från Svensk förening för
beroendemedicin, bilaga 1.

18.6 Förslag för att säkra grundläggande nationella uppgifter om LARO

SLS ställer sig bakom utredningens förslag. Att komplettera den obligatoriska rapporteringen till PAR
är det bästa sättet att följa denna patientgrupp. Det är dock viktigt att se till att inrapporteringen
automatiseras så mycket som möjligt för att undvika merarbete. Läs mer i yttrandet från Svensk
förening för beroendemedicin, bilaga 1.

20.3 Syftet med en lag om hantering av opioidantagonister

SLS ställer sig positiva till förslaget. (se motivering nedan i 20.4)

20.4 Lagen ska gälla statliga, kommunala, enskilda och ideella verksamheter

SLS ställer sig positiva till utredningens förslag och anser att nyttan med att kunna rädda liv och
förhindra att en person som löper risk att avlida genom opioidintoxikation vida överstiger de risker
som finns med att antidoter finns tillgängliga utanför hälso- och sjukvården. Mot bakgrund av detta
ställer sig SLS positiva till att statliga myndigheter, kommunala verksamheter, enskilda verksamheter
som bedriver socialtjänst, och ideella verksamheter och som i sin dagliga verksamhet möter personer
som riskerar oavsiktliga förgiftningar, får hantera läkemedel som verkar som opioidantagonister.

Dock förutsätter en utökning av rätten att hantera dessa läkemedel utbildningsinsatser av berörd
personal. Det gäller i synnerhet differentialdiagnostik mellan opiatintoxikation och andra orsaker till
akut medvetandesänkning/medvetslöshet samt i att professionellt hantera och bemöta personer i akut
abstinensfas. Läs mer i yttrandet från SLS delegation för medicinsk etik, bilaga 1.

20.6 Administrering av läkemedel utan samtycke när det föreligger hot mot liv

SLS ställer sig positiva till förslaget i 18 § (sid 51) om att individens autonomi alltid måste värnas och
opioidantagonister endast får ges med ett informerat samtycke, undantaget i de fall då personens liv är
hotat och om personens vilja på grund av medvetslöshet eller av annan orsak inte kan utredas.
Efterföljelse av den paragrafen är viktig för att det i praxis inte ska uppstå någon form av
paternalistiskt agerande i de fall då en person endast är lindrigt påverkad av opioider, inte löper risk
för opioidförgiftning och inte samtycker till behandling med antidot. Personens autonomi måste värnas
i dessa fall och behandlingen ska alltid vara frivillig. Läs mer i yttrandet från SLS delegation för
medicinsk etik, bilaga 1.

21.2.1 Förslag till definition av skadereducering inom narkotikaområdet som bör antas av
riksdagen

SLS ställer sig positiva till förslaget.
6(7)


21.2.2 Målet för narkotikapolitiken kan behöva förändras

SLS ställer sig positiv till att ändra målet för narkotikapolitiken såsom utredningen bedömer. Detta för
att mål måste vara realistiska. Målet behöver således relatera till hur narkotikaproblem kan förebyggas
och hur samhället kan värna liv och hälsa genom ett intensifierat hälsofrämjande och preventivt arbete
för att motverka bruk av narkotika samt skadereducering hos personer som använder narkotika eller
har utvecklat skadligt bruk eller beroende. Som nämns i 3.2.11 ingår det ej i utredningen att utreda
samhällseffekter av skadligt narkotikabruk men det är ändå viktigt att nämna de stora presumtiva
positiva samhällseffekter som kan uppnås om kopplingen mellan narkotikahandeln och grov
kriminalitet försvagas. Även här kan paralleller dras med trafiken, vilket utredningen gör vad gäller
motiveringen till att använda begreppet skadereduktion trots att det är olagligt att köra för fort. Läs
mer i respektive yttrande från SLS delegation för medicinsk etik och Svensk förening för
beroendemedicin, bilaga 1.

21.2.3 Skadereducering ska inkluderas i riktlinjer och vägledningar på nationell nivå

SLS ställer sig positiva till förslaget.

21.2.4 Lågtröskelperspektiv kan förstärkas och omotiverade krav på drogfrihet ska kartläggas

SLS ställer sig positiva till förslaget om att utreda hur lågtröskelperspektiv kan förstärkas. Läs mer i
yttrandet från SLS delegationen för medicinsk etik, bilaga 1.

21.3.1 Sprututbytesverksamheter ska få ett bredare syfte och genom lagförändringar nå fler som
injicerar narkotika

SLS ställer sig positiva till de nödvändiga ändringarna i lag (2006:23) om utbyte av sprutor och
kanyler. Mot bakgrund av slutbetänkandet anser vi att de är befogade. Särskilt positivt är att syftet
utvidgas till att även omfatta uppgiften att främja psykisk och fysisk hälsa samt behov av samordnad
individuell plan. Läs mer i respektive yttrande från Svenska infektionsläkarföreningens, SLS
delegation för medicinsk etik och Svensk beroendemedicins, bilaga 1.

21.3.2 Sprutor och kanyler ska kunna köpas på apotek som komplement till
sprututbytesverksamheter

SLS ställer sig positiva till att förordningen (2012:596) ändras enligt utredningens förslag med
tillägget att det är angeläget att sprutor och kanyler som distribueras via apotek innehåller information
om risker vid injektion och konkreta råd och instruktioner för provtagning avseende blodsmittevirus
och kontakt med sprututbyten. Läs mer i respektive yttrande från Svenska infektionsläkarföreningen
och Svensk beroendemedicin, bilaga 1

21.4.2 Incitament kan bidra till metod- och pilotutveckling inom området skadereducering och
lågtröskelperspektiv

SLS ställer sig positiva till förslaget som har bäring på den nationella elimineringsplanen för HBV och
HCV. Sverige har antagit det mål som WHO satt om att eliminera hepatit C och hepatit B som hot mot
folkhälsan till år 2030 (se sid 338).
Läs mer i yttrandet från Svenska infektionsläkarföreningens och Svensk beroendemedicin, bilaga 1.

21.5.2 Lågtröskelmottagningar kan bedriva både sprututbyte och läkemedelsassisterad
behandling vid opioidberoende (LARO)

SLS ställer sig positiva till att LARO-verksamheter bör säkerställa kompetens kring somatisk
bedömning och provtagning. Det är angeläget att säkerställa tillgången till beroendevård för de
patienter (majoriteten bland sprututbytesdeltagare) som injicerar/brukar andra substanser, såsom
7(7)


centralstimulantia eller blandbruk. Inte sällan utgör sprututbyten den enda vårdkontaktytan för denna
målgrupp, och en undanträngningseffekt avseende LARO-patienter bör undvikas. Saminsatser
uppmuntras, men vi efterlyser en säkrad tillgång till beroendevårdsinsatser för de patienter som inte
nås via LARO. Läs mer i yttrandet från Svenska infektionsläkarföreningen, bilaga 1.

21.5.4 Folkhälsomyndigheten ska få i uppdrag att utreda hur information om hur personer med
skadligt bruk eller beroende av narkotika kan minska risk för skador

SLS ställer sig positiva till att Folkhälsomyndigheten får detta uppdrag.

24.3.1 Regeringen ska anta ett program för att minska antalet dödsfall till följd av läkemedels-
och narkotikaförgiftningar och besluta ett konkret mål för den första femårsperioden

SLS ställer sig positiva till förslaget men vi vill poängtera att den höga dödligheten och sjukligheten
också orsakas av somatiska sjukdomar och infektionssjukdomar i synnerhet. Den av WHO och
Sverige antagna globala strategin om att eliminera hepatit C och hepatit B som hot mot folkhälsan till
år 2030 kan knytas till den föreslagna tidsplanen. Punkten säkra rutiner för upptäckt, tidiga insatser
och rutiner för vidareremittering i primärvården är i synnerhet aktuell vad gäller infektionssjukdomar
och tydliga och snabba remissvägar in i specialistvård. Läs mer i yttrandet från Svenska
infektionsläkarföreningens, bilaga 1.

25.1.6 Utveckling av nationella data som påverkar förutsättningarna för att följa upp området

SLS ställer sig positiva till utveckling av nationella data. Det bör dock beaktas om det ska vara ett
separat hälsodataregister eller om även primärvårdsdata ska in i Patientregistret. Dock behöver man
först ge primärvården förutsättningar och resurser för att klara av sitt grunduppdrag. En automatiserad
överföring från journalsystemen är därför en förutsättning för att detta ska kunna genomföras. Läs mer
i yttrandet från Svensk förening för allmänmedicin, bilaga 1.

30.3 Förslag till lag om ändring i socialtjänstlagen (2001:453)

SLS ställer sig positiva till de nödvändiga ändringarna i lagen. Mot bakgrund av slutbetänkandet anser
vi att de är befogade. Läs mer i yttrandet från SLS delegation för medicinsk etik, bilaga 1.

30.4 Förslag till lag om ändring i hälso- och sjukvårdslagen (2017:30)

SLS ställer sig positiva till de nödvändiga ändringarna i lagen. Mot bakgrund av slutbetänkandet anser
vi att de är befogade. Läs mer i yttrandet från SLS delegation för medicinsk etik, bilaga 1.

För Svenska Läkaresällskapet

Tobias Alfvén                                               Anna Kiessling
Ordförande                                                  ordförande i kommittén för
                                                            prevention och folkhälsa

Bilaga 1. Yttrande från:
Svensk förening för beroendemedicin
Svenska Infektionsläkarföreningen
Svensk förening för allmänmedicin
SLS delegation för medicinsk etik.
