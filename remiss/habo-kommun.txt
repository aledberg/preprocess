                                                      YTTRANDE                                     1(3)
                                                      Datum                               Vår beteckning
                                                      2024-03-06               SN 2024/00030 nr 37655
Socialförvaltningens stab
Socialförvaltningens stab
Marie Hammarstedt, Utvecklare

marie.hammarstedt@habo.se




       Remissyttrande gällande slutbetänkande av
       Narkotikautredningen SOU 2023:62
       Sammanfattning
       Utredningen konstaterar att Sverige har en lägre andel som
       brukar/missbrukar narkotika jämfört med andra länder i Europa, men trots
       det har en högre dödlighet. Utredningens fokus är att öka hälsan och rädda
       liv. Kommuners roll kommer mestadels in i det förebyggande arbete som
       behöver göras, medan rädda liv och skademinimering mer blir hälso- och
       sjukvårdens uppgifter. Sammanfattningen i yttrandet kommer därför
       fokusera på kommunens uppdrag i utredningsförslaget.

       Utredaren anser att kommunerna ska ges en god grund för
       narkotikaförebyggande arbete. Folkhälsomyndigheten föreslås få i uppdrag
       att ta fram kunskapsstöd till kommunerna, för att höja kvaliteten i arbetet.
       Utredningen föreslår också att ett nationellt stöd för metoder och arbetssätt
       ska tas fram som stöd till kommunerna.

       Satsningarna på att begränsa tillgängligheten för narkotika bör fortsätta och
       Folkhälsomyndigheten bör få i uppdrag att följa upp narkotikaanvändningen
       inom nöjesmiljöer. Satsningar på att skapa en meningsfull fritid och
       sysselsättning för barn och unga kan enligt utredningen, bidra till
       narkotikaförebyggande arbete. Fler kommuner bör därför integrera Alkohol,
       narkotika, dopning, tobaks- och nikotinprodukter och spel om pengar
       (ANDTS)- förebyggande perspektiv i det lokala föreningslivet.

       Ett särskilt program för att förebygga narkotikaanvändning hos barn och
       unga som kompletterar ANDTS-strategi med mål att minska antal barn och
       unga som börjar använda narkotika bör tas fram.

       Programmet för att förebygga narkotikaanvändning hos barn och unga
       föreslås innehålla följande delområden:
       -ökad likvärdighet mellan kommuners förebyggande verksamhet
       -stärka förutsättningar för ett systematiks hälsofrämjande och förebyggande
       arbete
       -tillgängligt föräldrastöd för fler föräldrar
       -fortsatta satsningar på tidiga samordnade insatser TSI
       -fler kontaktytor för att särskilt uppmärksamma flickor
       -information om substanser och dess hälsorisker
       -en tydlig väg in för vård och stöd
       -fler samordnade vård- och stödverksamheter för barn och unga
       -bättre vård och stöd för unga som misstänks för narkotikabrott.

       Länsstyrelserna ska ges i uppdrag att stödja kommunerna i genomförandet
       av detta och Folkhälsomyndigheten föreslås leda och följa upp programmet
                                               YTTRANDE                                         2(3)
                                               Datum                                  Vår beteckning
                                               2024-03-06                         SN 2024/00030 nr




på nationell nivå.


Synpunkter
Kommunens roll tydliggörs i det tidiga och förebyggande arbetet och ett
särskilt program föreslås tas fram med olika delområden. Kommunerna har
redan idag ett stort ansvar inom flera områden vad gäller det förebyggande
arbetet, samtidigt som kommunerna också har det yttersta ansvaret gällande
barn som far illa och behöver omhändertas enligt SoL eller LVU. Det finns
redan idag mycket metodstöd kring det förebyggande arbetet och
kunskapsnivån är generellt hög vad gäller vikten av att komma in tidigt och
förebygga problem. Det utredningen föreslår i tidiga och förebyggande
insatser är egentligen inte något nytt, utan något som de flesta kommer idag
redan gör.

Socialförvaltningen i Håbo kommun erbjuder föräldrastödsutbildningar
utifrån olika teman, tidiga samordnade insatser TSI, tillsammans med skolan
och har en tydlig och lättillgänglig väg in för vård och stöd.
Socialförvaltningen har också samordnade stödverksamheter för barn och
unga genom bland annat ungdomsmottagningen.

Att arbeta förebyggande är en förutsättning för att skapa förändring. Ett brett
förebyggande arbete är viktigt för att minska och hålla nere användningen
av narkotika. Lokal samverkan mellan kommun, skola, polis och socialtjänst
med förebyggande och tidiga insatser leder till att konsumtion och
brottslighet går ner, att tryggheten ökar och att det krävs mindre omfattande
stödinsatser. De kommuner som lyckas med detta i samverkan har oftast
goda resultat som visar sig på flera områden.

Med en sammanhållen och väl fungerande kedja av aktörer kan man fånga
upp problematik tidigt och även bidra till att stärka befintliga
skyddsfaktorer. Idag finns det dock glapp i systemen. Flera kommuner har
kommit långt i sitt arbete men många saknar tydliga mål, struktur,
handlingsplaner och framför allt resurser att driva ett bra förebyggande
arbete. För att kommunerna ska lyckas med utredningens intentioner,
behöver medel tillskjutas kommunerna under flera för att kunna skapa
hållbara strukturer som fungerar över tid.

Utredningen nämner ANDTS-arbetet som ett viktigt förebyggande arbete.
Den struktur som byggts upp i Sverige med länssamordning och lokala
samordnare måste bibehållas och det är rimligt att varje kommun har en
drogsamordnare eller motsvarande. Idag har långt ifrån alla kommuner en
drogsamordnare och något som regeringen behöver ge stöd i att åter bygga
upp. Det behöver finnas en eller flera samordnare i varje kommun med
uppdrag att se till att samverkan fungerar. Utan en utsedd funktion med
ansvar för struktur, möten, genomförande och uppföljning är det svårt att få
till en långsiktig samverkan eller utvärdering av insatserna.
                                              YTTRANDE                                       3(3)
                                              Datum                                Vår beteckning
                                              2024-03-06                       SN 2024/00030 nr




Som grund för kommunens insatser för att förebygga behöver man också ha
en lägesbild över hur problemen ser ut i den egna kommunen. Det kan man
få genom att till exempel kartlägga konsumtionen i olika åldersgrupper.
Nationella dokument till stöd är bra, men för att lyckas helt behöver man
anpassa arbetet till den aktuella kommunens läge och förutsättningar. Denna
kartläggning kräver resurser som kommunen inledningsvis behöver få stöd
till.

Ställningstagande
Socialnämnden i Håbo kommun ställer sig positiva till att en översyn har
gjorts med fokus på att rädda liv och öka hälsan. Ett nytt grepp gällande
detta är nödvändigt, då vi i Sverige har för hög dödlighet och då många inte
får det stöd och hjälp som krävs för att komma ifrån ett missbruk av
narkotika. Det som föreslås vara kommunernas uppgifter är inte något nytt,
utan tidigare kända metoder som åter lyfts upp och det tidiga och
förebyggande arbetet ges än mer prioritet och status. Detta är positivt men
kommunerna behöver inledningsvis och under några implementerings år få
både nationellt metodstöd som föreslås och ekonomiska resurser för att
kunna genomföra detta och för att ytterligare flytta fram positionerna i
arbetet mot narkotika.
