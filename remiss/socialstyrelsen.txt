                                                                  Dokumentbeteckning
                                                                  2024-04-18 Dnr: 6677/2024




      Analysavdelningen                                           s.remissvar@regeringskansliet.se
      Maria Branting                                              s.hc@regeringskansliet.se

      maria.branting@socialstyrelsen.se




      Socialstyrelsens yttrande över
      betänkandet Vi kan bättre!
      Kunskapsbaserad narkotika-
      politik med liv och hälsa i fokus
      (SOU 2023:62)
      Socialdepartementet dnr. S2024/00085


      Sammanfattning av yttrandet
      Socialstyrelsen ser positivt på utredningens fokus på brukarnas perspektiv
      och på liv och hälsa, inte minst vad gäller området skadereducerande
      insatser. Myndigheten delar utredningens bedömning att ett
      skadereducerande perspektiv tydligare behöver bli en del av den nationella
      narkotikapolitiken, och även av en god vård och omsorg vid skadligt bruk
      och beroende av narkotika. Vidare delar myndigheten utredningens
      bedömning att det inte finns något motsatsförhållande mellan att förebygga
      användning av narkotika och att samtidigt begränsa de skador som
      uppkommer av narkotikaanvändning.

      Som konstateras i utredningen bygger den i flera delar vidare på
      Samsjuklighetsutredningen och dess förslag 1, vilka ännu inte har beretts i
      regeringskansliet. De tidigare lagda förslagen har påverkat utredningens
      utformning och inriktning av förslag, och Socialstyrelsen anser att den
      fortsatta beredningen av de båda utredningarna med fördel sker samlat.

      Detta är en omfattande utredning, som innehåller ett stort antal förslag och
      bedömningar, varav flera är förhållandevis detaljerade. Många av förslagen
      rör Socialstyrelsens verksamhet, och vi har i vårt yttrande valt att framför
      allt fokusera på dessa förslag, men kommenterar även vissa andra förslag
      och bedömningar. Socialstyrelsen tillstyrker många av de förslag som rör
      myndighetens verksamhet inom området, men ser samtidigt ett behov av

  1
   Från delar till helhet. En reform för samordnade, behovsanpassade och personcentrerade insatser till
  personer med samsjuklighet (SOU 2021:93) och Från delar till helhet. Tvångsvården som en del av en
  sammanhållen och personcentrerad vårdkedja (SOU 2023:5).

SOCIALSTYRELSEN                 Telefon 075-247 30 00            socialstyrelsen@socialstyrelsen.se
106 30 Stockholm                Fax 075-247 32 52                www.socialstyrelsen.se
fortsatt beredning tillsammans med myndigheten angående den närmare
utformningen av de olika föreslagna regeringsuppdragen. Det finns också
fördelar med bredare uppdrag, där myndigheten får möjlighet att samordna
arbetet med olika kunskapsstöd, för att anpassa det efter målgruppernas
behov och för att använda våra egna och andras resurser så effektivt som
möjligt. Uppdrag avseende uppföljning kan också med fördel kopplas till
uppdrag att ta fram kunskapsstöd.

Socialstyrelsen ställer sig positiv till utredningens förslag att myndigheten,
genom en komplettering av 2 § i förordningen (2015:284) med instruktion
för Socialstyrelsen, ska få ett samlat ansvar, sektorsansvar, för
genomförande av de nationella ANDTS-målen om vård, stöd och
skadereducering med anknytning till Socialstyrelsens verksamhetsområde.
Givet att ett sådant förtydligat ansvar kopplas till erforderliga resurser
minskar också behovet av särskilda regeringsuppdrag för att utveckla
uppföljningen inom området.

Nedan följer Socialstyrelsens ställningstaganden och övriga kommentarer i
sin helhet.


14 Förutsättningarna för
narkotikaförebyggande arbete
Socialstyrelsen delar följande bedömningar

• 14.2 Kommunerna bör i ökad grad samordna det förebyggande arbetet
  mellan olika sektorer
• 14.4 Satsningarna på att stärka strukturen för samverkan om tidiga
  insatser bör fortsätta
• 14.5.1 Föräldrastöd bör göras tillgängligt för fler föräldrar
• 14.5.6 Det behövs förebyggande insatser inom hälso- och sjukvården
  riktade till unga
• 14.5.7 Förebyggande insatser riktade till sårbara grupper och individer
  kan ge effekt på flera olika problem, däribland narkotika

Socialstyrelsen delar utredningens bedömning att kommunerna bör prioritera
att samordna det förebyggande arbetet mellan olika områden, och skapa en
stabil struktur för detta. I myndighetens arbete med tidiga samordnade
insatser (TSI) har vi sett att det ibland byggs parallella strukturer (generellt
förebyggande och specifikt brottsförebyggande), vilket bland annat gör
arbetet svårt att samordna och är resurskrävande. Socialstyrelsen delar
vidare utredningens bedömning att det inte behövs ytterligare lagförslag,
eftersom det redan har kommit nya lagar på området (till exempel




                                       2
kommunernas brottsförebyggande ansvar, elevhälsans förebyggande
uppdrag) och fler lagändringar är på gång (bland annat ny socialtjänstlag).

Socialstyrelsen delar även utredningens bedömning att regeringen bör verka
för att långsiktigt stärka strukturen för arbetet med tidiga samordnade
insatser till barn och unga, genom att bygga vidare på de lärdomar som
framkommit inom ramen för regeringsuppdraget om TSI. Att bygga vidare
på dessa lärdomar ökar möjligheterna för långsiktighet och hållbarhet. Det
behövs mer tvärprofessionellt arbete och samverkan för att integrera
kunskaper från skola, socialtjänst och hälso- och sjukvård, och för att
minska risken att barn bollas runt mellan olika verksamheter. I det praktiska
arbetet kan det handla om att inrätta tvärprofessionella team, för att kunna ha
en helhetssyn som ligger till grund för bedömningar och rätt insatser i rätt
tid. Socialstyrelsen delar även bedömningen att det är angeläget att satsa på
förebyggande arbete mot identifierade riskgrupper, inklusive utvärdering av
de arbetssätt som i dag används i Sverige, varav flera sker inom ramen för
TSI.

Vidare delar Socialstyrelsen utredningens bedömning att föräldrastöd som
syftar till att främja hälsa och förebygga ohälsa hos barn och unga är viktigt
för att förebygga skadligt bruk eller beroende. Föräldraskapsstöd kan ha
generellt positiva effekter på barnens beteenden och föräldrars förmågor och
är viktigt även för ANDTS-förebyggande arbete. Men myndigheten vill
framhålla att det behövs ett fortsatt riktat arbete för att öka medborgares tillit
till socialtjänsten, så att föräldrar som kan ha särskilt stora behov vågar och
kan delta i föräldraskapsstödsprogram.

Socialstyrelsen delar även bedömningen att personal inom primärvården i
ökad utsträckning bör ha kunskap om narkotika, risk- och skyddsfaktorer för
narkotikaanvändning samt hälsoeffekter för unga, och införa metoder för
tidig upptäckt och tidiga insatser samt rutiner för hur patienten vid behov
kan lotsas vidare. Myndigheten vill i sammanhanget också lyfta fram vikten
av en fungerande samverkan med socialtjänst och polis. Behovet av ökad
kunskap gäller även risker för det ofödda barnet, och därmed mödra- och
barnhälsovården. Se också kommentarer avseende utredningens bedömning
16.9 om ungdomsmottagningarnas arbete, och förslag 27.4.4 om förstudie
om behov och förutsättningar för kunskapsförstärkning om skadligt bruk
eller beroende.




                                        3
15 Program för att förebygga
användning hos barn och unga
Socialstyrelsen tillstyrker i huvudsak förslagen

• 15.1 Regeringen ska anta ett särskilt program för att förebygga
  narkotikaanvändning hos barn och unga
• 15.2 Insatser i programmet för att förebygga narkotikaanvändning hos
  barn och unga
• 15.3 Länsstyrelserna ska få i uppdrag att stödja kommunerna i
  genomförandet av programmet
• 15.4 Folkhälsomyndigheten ska få i uppdrag att leda och följa upp
  genomförandet av programmet på nationell nivå

Socialstyrelsen tillstyrker i huvudsak förslaget att regeringen ska anta ett
särskilt program som omfattar en femårsperiod och som kompletterar
gällande ANDTS-strategi, för att förebygga narkotikaanvändning hos barn
och unga i åldrarna 0–25 år. Myndigheten delar utredningens bild av den
internationella utvecklingen avseende avkriminalisering och legalisering,
och att barns och ungas narkotikaanvändning inte haft samma positiva
utveckling över tid som ungas alkohol- respektive tobaksanvändning.
Samtidigt anser myndigheten att det finns mycket som talar för att ett
program bör omfatta hela ANDTS-området. Som konstateras i utredningen
finns det ett stort överlapp i fråga om risk- och skyddsfaktorer, det finns ett
samband mellan användning av olika substanser, och det finns en befintlig
struktur som är uppbyggd utifrån ett helhetsgrepp över ANDTS-området.
Det kan också finnas lärdomar mellan olika delar av ANDTS-området,
exempelvis vad gäller påverkan av kommersiella faktorer. Att satsa på ett
program som enbart är inriktat på narkotika talar också delvis emot
utredningens tidigare slutsatser om vikten av att utgå ifrån befintliga
strukturer, och att samarbeta mer mellan olika preventionsområden.

Socialstyrelsen tillstyrker förslaget om de olika delområden som bör ingå i
programmet, och ser samtidigt att de kan vara relevanta för ANDTS-
området generellt.2 Socialstyrelsen delar vidare utredningens bedömning att
länsstyrelserna har goda förutsättningar att stödja kommunerna i
genomförandet av programmet och att Folkhälsomyndigheten bör leda och
följa upp programmet på nationell nivå. Det är dock angeläget med
samverkan med Socialstyrelsen i det arbetet, men då förslagsvis i ett annat
forum än den samverkansgrupp med 23 myndigheter som samordnas av
Folkhälsomyndigheten.




2
    Med undantag för det som handlar om bättre vård och stöd för unga som misstänks för narkotikabrott




                                                    4
16 Tillgänglig vård och stöd med god
kvalitet
16.5–16.6 God och nära vård
Socialstyrelsen

• delar delvis bedömning 16.5 Vårdområdet skadligt bruk eller beroende
  ingår i omställningen till god och nära vård. Primärvårdens roll för
  basbehandling vid skadligt bruk eller beroende i ett sådant system bör
  förtydligas i statliga och regionala styrdokument.
• avstyrker förslag 16.6 Medel i satsningar för god och nära vård ska
  särskilt avsättas för att stärka vården av personer med skadligt bruk eller
  beroende
• delar bedömningen 16.6 Regionerna bör etablera uppsökande
  verksamheter från primärvården på platser där personer med beroende
  finns, som sociala verksamheter, härbärgen, sprututbyten eller LARO-
  mottagningar

Socialstyrelsen delar inte utredningens bedömning av omställningen till en
god och nära vård i meningen att den skulle omfatta utpekade vårdområden.
Omställningen till en god och nära vård omfattar hela hälso- och sjukvården,
och syftar till att vården ska bli mer personcentrerad och samordnad.
Invånarna ska bli mer delaktiga i vården, få en mer tillgänglig vård i ett brett
perspektiv och få en ökad kontinuitet i kontakter och relationer med vården.
Många personer med skadligt bruk eller beroende kan förväntas gynnas av
en omställning till en god och nära vård, eftersom de ofta har komplexa
behov och kan vara i särskilt stort behov av en samordnad vård och omsorg.
Omställningen handlar dock inte om särskilt utpekade vårdområden utan om
en omställning av hela hälso- och sjukvårdssystemet, där primärvården
behöver stärkas för att kunna vara navet och svara för samordning av hälso-
och sjukvård för den som behöver det. Socialstyrelsen delar däremot
utredningens bedömning att primärvårdens roll för basbehandling vid
skadligt bruk eller beroende bör förtydligas i regionernas styrdokument.
Myndigheten ser ett behov av att lyfta fram och synliggöra en grupp som
ofta faller mellan stolarna. Detta gäller inte minst om
Samsjuklighetsutredningens förslag om ändrat huvudmannaskap för
behandling vid skadligt bruk och beroende genomförs. Myndigheten delar
däremot inte bedömningen att primärvårdens roll bör förtydligas i statliga
styrdokument, om det som avses med statliga styrdokument är
formuleringen av primärvårdens grunduppdrag i hälso- och sjukvårdslagen
(2017:30), HSL. I HSL framgår vad som ingår i primärvårdens
grunduppdrag, men det regleras inte vad som ska gälla för olika
patientgrupper, hälsoproblem eller diagnoser.




                                       5
Socialstyrelsen avstyrker förslaget att medel i satsningen för god och nära
vård särskilt ska avsättas för att stärka vården av personer med skadligt bruk
eller beroende. Om medel styrs mot utpekade vårdområden riskerar
omställningen att bli fragmentiserad, när det vi vill verka för är en mer
samordnad och jämlik vård. Ett sätt att stärka den nära vårdens arbete för
personer med skadligt bruk och beroende kan istället vara att ta fram
kunskap och goda exempel på organisationsformer, arbetssätt och metoder.
Den nära vården omfattas också av det uppdrag att genomföra en förstudie
om behov av kunskapsförstärkning som föreslå i utredningens kapitel 27, se
vidare kommentar i relation till det förslaget. Men om Samsjuklighets-
utredningens förslag om ändrat huvudmannaskap vid behandling av skadligt
bruk och beroende genomförs bör medel avsättas för att stödja en sådan
omställning inom den nära vården.

Socialstyrelsen delar i huvudsak bedömningen att regionerna bör etablera
uppsökande verksamheter från primärvården. Det är angeläget att
primärvården finns tillgänglig för dem som har störst behov, på de sätt som
fungerar för dem. Socialstyrelsen stödjer bedömningen att det är lämpligt att
primärvården anpassar sig efter invånarnas behov av kontaktvägar när det är
möjligt. Myndigheten ser att en möjlighet att få kraft i att utveckla en sådan
anpassad och uppsökande verksamhet inom primärvården är utredningens
förslag 21.4.2, om särskilda medel för att stimulera kunskapsutveckling
inom området skadereducering och lågtröskelverksamheter.


16.7-16.9 Vård- och stödinsatser för barn och
unga, samordning och ungdomsmottagningar
Socialstyrelsen delar bedömningarna och tillstyrker i huvudsak förslagen

• 16.7 Vård- och stödinsatser för barns och ungas skadliga bruk eller
  beroende av narkotika bör förtydligas
• 16.8 I 8 kap. 11 § HSL ska ett andra stycke läggas till som anger att
  vården för barn eller unga som inte fyllt 21 år även ska organiseras så att
  den sker samordnat med socialtjänsten om det finns ett sådant behov
• 16.8 Regeringen ska ge Socialstyrelsen i uppdrag att ta fram ett
  kunskapsstöd om metoder och organisationsformer för samordning av
  beroendevården med övrig psykiatri och socialtjänst för barn och unga.
  Socialstyrelsen ska få i uppdrag att fördela medel till regioner och
  kommuner i fyra år för att stärka huvudmännens arbete med
  implementering av förslaget
• 16.9 Socialstyrelsen bör få i uppdrag att stödja ungdomsmottagningarnas
  arbete för tidig upptäckt och tidiga insatser

Socialstyrelsen delar bedömningen att regionerna i ökad grad bör tydliggöra
hälso- och sjukvårdens ansvar för att behandla barns och ungas skadliga




                                      6
bruk eller beroende av narkotika. Detta gäller i ännu större utsträckning om
Samsjuklighetsutredningens förslag om ändrat huvudmannaskap för
behandling genomförs.

Samsjuklighetsutredningen har även föreslagit att det i 8 kap. 11 § HSL ska
införas en ny paragraf som anger att regionen ska erbjuda personer med
skadligt bruk eller beroende av alkohol, narkotika, andra beroende-
framkallande medel, läkemedel, dopningsmedel eller spel om pengar den
vård han eller hon behöver, och att vården ska samordnas med annan
psykiatrisk vård. Detta har Socialstyrelsen i sitt remissyttrande 3 tillstyrkt. 4
Socialstyrelsen tillstyrker även Narkotikautredningens förslag till tillägg till
bestämmelsen (att vården för barn eller unga ska organiseras så att den sker
samordnat med socialtjänsten), mot bakgrund av socialtjänstens
övergripande ansvar för barns och ungas trygga och goda uppväxt-
förhållande. I det här sammanhanget blir det särskilt angeläget med kunskap
om metoder och organisationsformer för samordning, så att socialtjänsten
blir inkopplad i ett tidigt skede för att kunna utreda behov.

Socialstyrelsen tillstyrker även i huvudsak förslaget att regeringen ska ge
Socialstyrelsen i uppdrag att ta fram ett kunskapsstöd om metoder och
organisationsformer för samordning av beroendevården med övrig psykiatri
och socialtjänst för barn och unga, och att Socialstyrelsen ska få i uppdrag
att fördela medel till regioner och kommuner för att stärka uppbyggnad och
implementering. Socialstyrelsen har i en tidigare studie konstaterat att
specialiserade och integrerade verksamheter för barn och unga (så kallade
Mariamottagningar) kan ge möjligheter att uppmärksamma barns psykiska
ohälsa och att erbjuda adekvat stöd, genom att medicinsk-psykiatriska
aspekter kompletterar socialtjänstens kompetensområde. 5 Ett uppdrag att ta
fram kunskapsstöd om metoder och organisationsformer för samordning för
barn och unga kan dock med fördel ingå i ett bredare uppdrag, som omfattar
ett samlat kunskapsstöd för vård och omsorg vid skadligt bruk och beroende.

Socialstyrelsen instämmer slutligen i utredningens bedömning att regeringen
bör överväga att ge Socialstyrelsen i uppdrag att bidra med ett kunskapsstöd
till ungdomsmottagningarna, om tidig upptäckt och tidiga insatser vid
skadligt bruk eller beroende. Ett sådant uppdrag bör samordnas med arbetet
med det nationella hälsoprogrammet för barn och unga 6 och kan också




3
  Socialstyrelsens yttrande över betänkandet Från delar till helhet – En reform för samordnade,
behovsanpassade och personcentrerade insatser till personer med samsjuklighet (SOU 2021:93), Dnr.
3.1-41101/2021, Socialdepartementets dnr. S2021/07629.
4
  Men med invändningen att formuleringen ”den vård som han eller hon behöver” kan riskera att tolkas
som att särskilda prioriteringsprinciper ska gälla för patientgruppen.
5
  Socialstyrelsen 2022, Vårdinsats som rättslig reaktion för unga som lagförs för narkotikabrott. En
forskningsstudie om socialtjänstens insatser för barn och unga vuxna 15–20 år som under 2017
lagförts för brott mot narkotikastrafflagen.
6
  Uppdrag att ta fram ett nationellt hälsoprogram för barn och unga, S2021/04102 (delvis),
S2021/06171, S2021/06815 (delvis), S2022/01303, S2023/02379 (delvis).




                                                 7
utgöra en del av ett bredare uppdrag om kunskapsstöd om vård och omsorg
vid skadligt bruk och beroende.


16.10 God och jämlik kvalitet utifrån brukarnas
och patienternas behov
16.10.2 Tidig identifiering och stöd vid adhd
Socialstyrelsen delar inte i bedömningen att Socialstyrelsen, inom ramen för
det nationella hälsoprogrammet för barn och unga, ska utreda hur olika
aktörer ska kunna identifiera och stödja fler individer med adhd.
Hälsoprogrammet har ett bredare angreppssätt, där hälsofrämjande och
förebyggande insatser ska riktas till alla barn och unga. Myndigheten har
också inom ramen för de nationella riktlinjerna för vård och stöd vid adhd
och autism redan tagit fram rekommendationer som betonar vikten av tidiga
insatser utifrån behov, och en neuropsykiatrisk utredning enligt fastställda
grundprinciper (med bred diagnostisk ansats, det vill säga inte bara
utredning av adhd). 7

16.10.3 Stödja främjandet av somatisk hälsa hos
personer med skadligt bruk eller beroende
Socialstyrelsen instämmer i bedömningen att hälso- och sjukvården behöver
utöka sina insatser för att förbättra den somatiska hälsan för personer med
skadligt bruk eller beroende, men menar att det är mindre lämpligt att
myndigheten får i uppdrag att stödja hälso- och sjukvården i implementering
av befintliga rekommendationer och riktlinjer avseende rökavvänjning till
målgruppen. Det är angeläget att alla som röker slutar röka, och att de som
har behov av rökavvänjning får det. Myndigheten befarar att ett uppdrag för
en avgränsad grupp av invånare skulle kunna försvåra för regionerna att
implementera nya arbetssätt i ordinarie strukturer.

16.10.5 En rationell läkemedelsförskrivning av
narkotikaklassade läkemedel med stöd för
nedtrappning
Socialstyrelsen delar bedömningen att regionerna bör verka för en rationell
förskrivning av narkotikaklassade läkemedel och utveckla ändamålsenligt
stöd till patienter, men vill samtidigt framhålla att det är patientens
individuella behov som ska styra valet av behandling. Den som ordinerar ett
läkemedel ska planera uppföljning och avslut av behandlingen.



7
 Socialstyrelsen 2022, Nationella riktlinjer för vård och stöd vid adhd och autism. Prioriteringsstöd till
beslutsfattare och chefer 2022




                                                    8
Socialstyrelsen tillstyrker vidare förslaget att regeringen ska ge
Socialstyrelsen och Läkemedelsverket i uppdrag att stödja implementering
av nationella kunskapsstöd och stödja lärande inom området läkemedels-
beroende genom goda exempel inom området.


17 Läkemedelsassisterad behandling
vid opioidberoende (LARO)
Socialstyrelsen tillstyrker i huvudsak förslagen

• 17.3.4 Socialstyrelsen ska få i uppdrag att revidera relevanta vägledande
  dokument och stödja området med kunskap
• 17.3.5 Ökad tillgänglighet till läkemedelsassisterad behandling vid
  opioidberoende (LARO) ska ingå i ett nationellt program för att minska
  narkotika- och läkemedelsorsakade förgiftningar
• 17.3.7 Fler klienter inom Kriminalvården ska få tillgång till
  läkemedelsassisterad behandling vid opioidberoende (LARO)

Dock vill myndigheten framhålla behovet av fortsatt beredning tillsammans
med myndigheten angående den närmare utformningen av innehåll och
avgränsningar för uppdraget i förslag 17.3.4. Det är också en fördel om
revideringar av riktlinjer och kunskapsstöd kan ta hänsyn till den nya
socialtjänstlagen och eventuella förändringar av huvudmannaskap i enlighet
med förslag i Samsjuklighetsutredningen, för att inte snabbt bli utdaterade.
Arbetet kan också påverkas av en eventuell ny nationell definition av
skadereducering.


18 Grundläggande data om LARO
Socialstyrelsen tillstyrker delvis

• 18.6 Förslag för att säkra grundläggande nationella uppgifter om LARO

Socialstyrelsen delar utredningens uppfattning att bättre information om
populationen i LARO-behandling samt fördelningen av aktuella läkemedel
vore värdefull. Socialstyrelsen har ett pågående arbete som syftar till att på
sikt förbättra uppföljningen av LARO, och ett uppdrag bör ge myndigheten
utrymme att utforma uppföljningen enligt den kunskap myndigheten
inhämtat, och med beaktande av annat pågående arbete kopplat till
utvecklingen av hälsodataregister. Ett uppdrag till Socialstyrelsen kan med
fördel även omfatta insatser för att förbättra förutsättningarna för
implementering, vilket bland annat inkluderar arbete för att nå och
upprätthålla en hög täckningsgrad och kvalitet för de uppgifter som ska
samlas in, i samarbete med berörda verksamheter och patientföreträdare.




                                       9
19 Vård och stöd till anhöriga
Socialstyrelsen delar följande bedömningar och tillstyrker följande förslag

• 19.5.2 Hälso- och sjukvården bör erbjuda utbildning om sjukdomstillstånd
  till enskilda och deras anhöriga
• 19.5.3 Socialtjänsten bör ge information till barn som är anhöriga och
  stärka stödet
• 19.5.4 Anhörigperspektivet ska stärkas i nationellt strategiskt arbete
• 19.5.5 Det behövs en nationell aktör som driver på arbetet för anhöriga
  inom området

Socialstyrelsen instämmer delvis i bedömningen

• 19.5.6 Regeringen bör genomföra Folkhälsomyndighetens förslag om att
  inrätta en nationell stödlinje med kostnadsfritt och tillgängligt rådgivande
  stöd riktat till bland annat anhöriga. Huvudmännen bör också överväga att
  utveckla digitalt stöd till anhöriga.

Inledningsvis kan konstateras att kommuner och regioner enligt befintligt
regelverk har olika ansvar, och att insatser från båda aktörerna är
nödvändiga mot bakgrund av att de har olika kunskaper. Målet behöver vara
att båda aktörerna ska samverka för att anhöriga i alla åldrar ska
uppmärksammas och erbjudas relevant stöd från den huvudman som har
kompetensen.

Socialstyrelsen delar bedömningen att hälso- och sjukvården bör erbjuda
utbildning om sjukdomstillstånd till enskilda och deras anhöriga, eftersom
kunskapen om sjukdomstillstånd i hög grad finns hos regionen. Det är även
rimligt att den pågående utredningen Stärkt stöd till anhöriga (S 2023:05)
får i tilläggsdirektiv att överväga om det är ändamålsenligt och vad de
ekonomiska konsekvenserna skulle bli av att ändra patientlagen (2014:821)
så att hälso- och sjukvården blir skyldig att erbjuda utbildning till enskilda
och anhöriga om bland annat beroendesjukdomar.

Myndigheten delar även utredningens bedömning att kommunens ansvar för
att ge stöd till barn vars förälder eller någon annan vuxen som barnet bor
varaktigt med har en psykisk störning eller en psykisk funktionsnedsättning,
eller har ett skadligt bruk eller beroende av alkohol, annat
beroendeframkallande medel eller spel om pengar, behöver förtydligas, och
att en informationsplikt motsvarande den som hälso- och sjukvården har,
kan övervägas gälla även för socialtjänsten.

Socialstyrelsen tillstyrker förslaget att regeringen ska inkludera anhöriga till
personer med skadligt bruk eller beroende i den nationella anhörigstrategin,
mot bakgrund av att vi inte ser något skäl till varför en viss grupp av
anhöriga ska vara exkluderade. Däremot är det viktigt att den inriktning som



                                       10
anges i den nationella anhörigstrategin harmonierar med andra relevanta
strategier inom ANDTS-området vad gäller anhöriga.

Socialstyrelsen tillstyrker också förslaget att regeringen ska ge Nationellt
kompetenscentrum anhöriga (Nka) ett särskilt uppdrag att bygga upp
kunskap om anhöriga till personer med skadligt bruk eller beroende
och/eller samsjuklighet, eftersom Nka är den aktör som har regeringens
uppdrag att utveckla och förmedla kunskap om stöd till anhöriga till
kommuner, regioner och enskilda utförare. Det är viktigt att den kunskap
som utvecklas gäller både stöd till anhöriga och ett anhörigperspektiv.

Vad gäller bedömningen att regeringen bör genomföra Folkhälsomyndig-
hetens förslag om att inrätta en nationell stödlinje med kostnadsfritt och
tillgängligt rådgivande stöd riktat till bland annat anhöriga och att
huvudmännen bör överväga att utveckla digitalt stöd till anhöriga, vill
Socialstyrelsen framhålla att utredningen Stärkt stöd till anhöriga har i
uppdrag att utreda hur en nationell anhöriglinje dygnet runt kan erbjudas.
Det kan finnas anledning att samordna dessa två olika förslag och
utredningar.


20 Hantering av opioidantagonister
utanför hälso- och sjukvården
Socialstyrelsen tillstyrker följande förslag

• 20.2 Hantering av opioidantagonister utanför hälso- och sjukvården ska
  regleras i en särskild lag
• 20.3 Syftet med en lag om hantering av opioidantagonister
• 20.4 Lagen ska gälla statliga, kommunala, enskilda och ideella
  verksamheter
• 20.5 Lagens tillämpningsområde och definitioner av begrepp
• 20.6 Administrering av läkemedel utan samtycke när det föreligger hot
  mot liv
• 20.7 Ansvar för rekvisition, förvaring, administrering och överlämning
• 20.8 Läkemedlet ska vara kostnadsfritt för mottagaren
• 20.9 Läkemedelsverket ska ha tillsynsansvar
• 20.10 Upprättande av och anmälan till register över verksamheterna
• 20.11 Rekvisition av läkemedel ska ske i en mängd som är proportionerlig
  mot behovet
• 20.12 Kostnadsfri rekvisition och statlig finansiering
• 20.13 Regeringen får meddela ytterligare föreskrifter
• 20.14 Överklagande




                                       11
• 20.15 Uppföljning och eventuell ytterligare kontroll

Socialstyrelsen anser att utredningens lagförslag är positivt eftersom det
ökar tillgängligheten till naloxon. Att fler verksamheter får möjlighet att dela
ut naloxon är bra, eftersom inte alla personer med skadligt bruk eller
beroende av opioider är i kontakt med hälso- och sjukvården. Det finns dock
vissa aspekter som kan vara problematiska och behöva övervägas i den
fortsatta beredningen. Om naloxon delas ut kostnadsfritt inom andra
verksamheter men inte inom hälso- och sjukvården finns det en risk att färre
personer vänder sig till vården och att det därmed blir färre som kan
motiveras till att söka behandling och erbjudas sjukvård för andra problem.


21 Skadereducering och
lågtröskelverksamheter
21.2 Policy och nationell vägledning
Socialstyrelsen tillstyrker följande förslag och delar följande bedömning

• 21.2.1 Förslag till definition av skadereducering inom narkotikaområdet
  som bör antas av riksdagen
• 21.2.2 Målet för narkotikapolitiken kan behöva förändras

Socialstyrelsen tillstyrker delvis förslag

• 21.2.3 Skadereducering ska inkluderas i riktlinjer och vägledningar på
  nationell nivå

Myndigheten tillstyrker förslaget till definition av skadereducering, och
delar bedömningen att den bör kopplas till mål för narkotikapolitiken.
Myndigheten vill framhålla att begreppet skadereducering kan inrymmas i
begreppet behandling inom det medicinska området. Behandling innebär
inte enbart att bota tillstånd, utan kan också inkludera att lindra lidande och
förbättra livskvalitet. Behandling definieras i Socialstyrelsens termbank som
”åtgärder som syftar till att förebygga ohälsa eller bevara eller förbättra den
enskildes hälsotillstånd”. 8 Men givet det gällande målet för narkotika-
politiken delar myndigheten utredningens bedömning att det skade-
reducerande perspektivet särskilt kan behöva lyftas fram i relation till
skadligt bruk och beroende. Skadereducering är också en ansats som är
bredare än att bara inkludera enskilda individer.

Vidare delar myndigheten bedömningen att en formulering av målet för
narkotikapolitiken som ändras till ”Ett samhälle med minskade skador av
narkotika” inkluderar såväl att förebygga användning som att begränsa

8
    https://termbank.socialstyrelsen.se/?TermId=326&SrcLang=sv




                                                 12
skador av användning, och därmed innebär en tydligare styrning som också
bättre tar hänsyn till en vård och omsorg av god kvalitet.

Utredningen föreslår att regeringen ska ge Socialstyrelsen i uppdrag att
uppdatera de nationella riktlinjerna för vård och stöd vid missbruk och
beroende med insatser, metoder eller arbetssätt som syftar till
skadereducering enligt den föreslagna definitionen av begreppet
skadereducering avseende narkotika. Myndigheten ser inga hinder för att
inkludera skadereducerande insatser i kunskapsstöd eller rekommendationer,
men vilka frågeställningar som ska inkluderas och som bäst hanteras inom
ramen för olika typer av kunskapsstöd behöver fortsatt beredas tillsammans
med myndigheten, och i dialog med myndighetens partnerskap och
samverkan med kunskapsstyrningen för hälso- och sjukvård och socialtjänst.
I likhet med förslag 17.3.4 är det också en fördel om revideringar av
riktlinjer och kunskapsstöd kan ta hänsyn till den nya socialtjänstlagen och
eventuella förändringar av huvudmannaskap i enlighet med förslag i
Samsjuklighetsutredningen. Vad gäller bedömningen att riktlinjerna ska
utvidgas till att omfatta fler aktörer än regioner och kommuner så påverkas
den av vilka aktörer som bedriver hälso- och sjukvård och socialtjänst (se i
det sammanhanget förslag och bedömningar i avsnitt 22.3), och därmed
omfattas av Socialstyrelsens verksamhetsområde och myndighetens
instruktion.


21.3 Lagstiftning, förordningar och föreskrifter
för att möjliggöra skadereducerande insatser
Socialstyrelsen tillstyrker förslagen

• 21.3.1 Sprututbytesverksamheter ska få ett bredare syfte och genom
  lagförändringar nå fler som injicerar narkotika
• 21.3.2 Sprutor och kanyler ska kunna köpas på apotek som komplement
  till sprututbytesverksamheter

Socialstyrelsen tolkar förslag 21.3.2 som att utredningen föreslår att 3 §
förordningen (2012:596) om införsel av och handel med sprutor och kanyler
ska upphävas, och tillstyrker detta förslag. Men det innebär då att även
sprutor och kanyler som kan misstänkas komma till användning vid
missbruk av dopningsmedel kan säljas på apotek, vilket kan behöva
övervägas i den fortsatta beredningen.




                                        13
21.4-21.5 Kunskap om skadereducering och
insatser som bör införas i Sverige
Socialstyrelsen delar följande bedömningar och tillstyrker följande förslag
• 21.4.2 Incitament kan bidra till metod- och pilotutveckling inom området
  skadereducering och lågtröskelperspektiv
• 21.5.1 Heroinassisterad behandling är en del av läkemedelsassisterad
  behandling vid opioidberoende
• 21.5.2 Lågtröskelmottagningar kan bedriva både sprututbyte och
  läkemedelsassisterad behandling vid opioidberoende (LARO)
• 21.5.3 Anpassade boendelösningar för personer med skadligt bruk eller
  beroende bör kartläggas och vidareutvecklas
• 21.5.4 Folkhälsomyndigheten ska få i uppdrag att utreda sätt att ta fram
  och sprida upplysningar om olika substanser och värderingsfri
  information om risker till personer som använder narkotika

Socialstyrelsen ser positivt på förslag 21.4.2 att regeringen ska avsätta medel
för att stimulera kunskapsutveckling inom området skadereducering och
lågtröskelverksamheter, och instämmer i att Socialstyrelsen kan vara en
lämplig aktör för att bedöma och fördela sådana medel.

Vad gäller förslaget 21.5.3, att regeringen ska ge Socialstyrelsen i uppdrag
att dels kartlägga olika typer av boendeformer utifrån olika lagstiftningar för
personer med skadligt bruk eller beroende, och dels att utreda behovet av
vägledning inom området för att skapa mer enhetlig tillämpning av
regelverket i Sverige, så delar myndigheten bilden av behovet att ta ett
samlat grepp om detta. Detta inte minst om Samsjuklighetsutredningens
förslag om förtydligat ansvar (och betalningsansvar) för regionerna för
hälso- och sjukvårdsinsatser vid placering på HVB genomförs, och mot
bakgrund av förslaget till ändring av definitionen av HVB. Det pågår redan
arbete på myndigheten för att kartlägga vissa typer av boenden för
målgruppen, och även med koppling till våldsutsatthet. Det handlar bland
annat om ett uppdrag att analysera hur kommunernas akuta boendelösningar
används, en kartläggning av skyddade boenden samt ett uppdrag att stärka
kommunernas arbete med att hjälpa våldsutsatta att ordna stadigvarande
boende. Resultat och slutsatser från dessa uppdrag kan utgöra delar av en
fortsatt och fördjupad kartläggning och analys av boendeformer och behovet
av vägledning om detta i syfte att främja både skadereducering och
rehabilitering.




                                      14
22 Insatser för personer som begått
brott eller vårdas utan samtycke
22.2 Vård- och stödinsatser som en rättslig
reaktion vid narkotikabrott
Socialstyrelsen delar utredningens bedömning

• 22.2.1 Lagstiftningen bör ses över
Myndigheten delar bedömningen att regeringen bör initiera en översyn av
narkotikastrafflagen och påföljderna vid narkotikabrott, för att bland annat
utreda hur lagen påverkar de medicinska och sociala skadeverkningarna och
om personer med skadligt bruk eller beroende erbjuds vård- och
omsorgsinsatser i tillräcklig omfattning.


22.3 Samverkan för personer som döms för
narkotikabrott
Socialstyrelsen delar utredningens bedömning

• 22.3.1 Statens institutionsstyrelse (SiS), Kriminalvårdens och
   Polismyndighetens hälso- och sjukvårdsansvar bör ses över
Dock kan bedömningen avseende SiS påverkas av Samsjuklighets-
utredningens förslag att all sluten tvångsvård vid skadligt bruk och beroende
ska ges på sjukvårdsinrättning som drivs av en region, vilket Socialstyrelsen
ställt sig bakom. 9

Med detta i beaktande, tillstyrker Socialstyrelsen följande förslag

• 22.3.2 Statens institutionsstyrelse ska kunna initiera samordnad
  individuell plan
• 22.3.3 Kriminalvården ska kunna initiera upprättandet av en samordnad
  verkställighetsplan
• 22.3.5 Myndigheterna ska få i uppdrag att ta fram riktlinjer och medel ska
  avsättas för samordnad planering

Socialstyrelsen tillstyrker i huvudsak även förslag

• 22.3.9 Det ska tas fram en vägledning för vård och stöd för unga som
  misstänks för narkotikabrott


9
  Socialstyrelsens yttrande över betänkandet Från delar till helhet – Tvångsvården som en del av en
sammanhållen och personcentrerad vårdkedja (SOU 2023:5), Dnr. 8243/2023, Socialdepartementets
dnr. S2023/00440.




                                                 15
Rättsväsendets ingripande vid ringa narkotikabrott kan innebära en
möjlighet för samhällets aktörer att uppmärksamma om den unge håller på
att utveckla ett narkotikaproblem, och erbjuda stöd och hjälp. Men
Socialstyrelsens tidigare studie har visat att bötesstraff är den vanligaste
rättsliga reaktionen för unga vuxna som lagförts för narkotikabrott. Studien
visar samtidigt att det i gruppen bland annat ofta förekommer psykisk
ohälsa, annan samtidig kriminalitet och våld i familjen, och därmed finns
behov av vårdinsatser. 10 Enligt utredningens förslag ska Socialstyrelsen och
Polismyndigheten få i uppdrag ta fram en vägledning för hur barn och unga
under 21 år som misstänks för narkotikabrott kan erbjudas vård och stöd när
det finns ett sådant behov. Ett sådant uppdrag hänger även nära samman
med förslaget att ta fram ett kunskapsstöd om metoder och organisations-
former för samordning av beroendevården med övrig psykiatri och
socialtjänst för barn och unga (se avsnitt 16.8), och kan med fördel utgöra en
del av ett bredare uppdrag om kunskapsstöd vid skadligt bruk och beroende.


23 Statistiken om dödsfall orsakad av
läkemedels- och narkotikaförgiftning
Socialstyrelsen avstyrker förslag

• 23.2 Rättsmedicinalverket och Socialstyrelsen ska få i uppdrag att öka
  tolkningsbarheten av data om substanser

Socialstyrelsen delar följande bedömning och tillstyrker följande förslag

• 23.3 Socialstyrelsen bör utveckla redovisningen av dödsfall på grund av
  läkemedels- och narkotikaförgiftningar
• 23.4 Folkhälsomyndigheten, Rättsmedicinalverket och Socialstyrelsen ska
  få i uppdrag att ange hur narkotikarelaterade dödsfall ska redovisas

Enligt förslag 23.2 ska regeringen ge Rättsmedicinalverket och
Socialstyrelsen ett gemensamt uppdrag med syftet att öka tolkningsbarheten
av data om substanser i den nationella statistiken, vilket utredningen
bedömer kan göras genom att renodla informationen om substanser på
dödsorsaksintygen. Utredningen bedömer vidare att Socialstyrelsen bör
förtydliga instruktionen för dödsorsaksintyg vid förgiftningsdödsfall, så att
enbart substanser som bedömts ha bidragit till förgiftningen ska anges på
dödsorsaksintyget. Socialstyrelsen delar utredningens bedömning att
informationen på dödsorsaksintygen kan förbättras och bli mer likvärdig,
men anser att detta bör genomföras inom ramen för pågående utvecklings-
arbete och inte som ett särskilt regeringsuppdrag. Myndighetens pågående

10
  Socialstyrelsen 2022, Vårdinsats som rättslig reaktion för unga som lagförs för narkotikabrott. En
forskningsstudie om socialtjänstens insatser för barn och unga vuxna 15–20 år som under 2017
lagförts för brott mot narkotikastrafflagen.




                                                  16
samarbete med Rättsmedicinalverket inkluderar en process med syftet att
ensa dödsorsaksrapporteringen nationellt. Skälen till behov av bättre
information på intygen är också fler än som underlag i kodning av
dödsorsaker och statistikproduktion. Dödsorsaksintygen kan i vissa fall
komma anhöriga till den avlidne till del, och intygen används även som
underlag för forskning. Socialstyrelsen delar även utredningens bedömning
att Socialstyrelsens instruktion för att fylla i dödsorsaksintygen kan behöva
förtydligas. Denna instruktion styrs dock av andra regelverk, främst de från
WHO. Tanken med statistiken kring dödsorsaker är bland annat jämförelser
mellan länder, viket i sin tur gör att rutinerna kring dödsorsaksintygen ska
vara likartade i alla länder som tar fram dödsorsaksstatistik. I framtida
revisoner av ICD-klassifikationen (primärt ICD-11) finns ett utkast till
manual för läkare avseende ifyllande av dödsorsaksintyg. Övergången till
ICD-11 planeras till 2027. Eventuella brister i ifyllandet och likvärdigheten
mellan läkarna bör hanteras i samband med denna förändring.

Socialstyrelsen delar utredningens bedömning att myndigheten bör fortsätta
att utveckla dödsorsaksstatistiken och de tabeller som publiceras
tillsammans med faktablad om dödsfall på grund av läkemedels- och
narkotikaförgiftningar, och ser ett mervärde i att utöka redovisningen med
den föreslagna statistiken. Myndighetens inställning grundas på att den
föreslagna statistiken redan är framtagen och testad, samt bedömts vara
relevant. Myndigheten undersöker för närvarande möjligheterna att utveckla
en statistikdatabas för dödsfallen till följd av läkemedels- och narkotika-
förgiftning. I samband med detta arbete bör den aktuella redovisningen
finnas med som ett alternativ.


24 Ett nationellt program för att
minska dödsfall till följd av narkotika-
och läkemedelsförgiftningar
24.2 Delar som bör ingå i programmet men
inte behandlats i tidigare kapitel
Socialstyrelsen tillstyrker i huvudsak förslag

• 24.2.2 Dödsfallsutredningar ska kunna utveckla kunskapen om
  nödvändiga insatser

Enligt förslaget ska regeringen ge Socialstyrelsen i uppdrag att utreda hur
dödsfallsutredningar inom området kan utvecklas för att på sikt stärka
kunskapen om vilka insatser som bör vidtas för att minska förgiftnings-
dödsfall till följd av narkotika eller läkemedel. Myndigheten vill framhålla




                                      17
att ett sådant uppdrag i första hand behöver ha utgångspunkten att utreda om
det är en verksamhet som kan ge mervärde. En viktig fråga att ta ställning
till är också vem som ska vara mottagare av slutsatserna, det vill säga vilka
funktioner som ska ta emot underlaget och genomföra eventuella justeringar.
Dödsfallsutredningar bör ha fokus på lärande och förbättringsarbete utifrån
ett vidare perspektiv än vad som sker via tillsyn och lex Sara och Maria. Ett
uppdrag behöver ta ställning till om lärandet främst ska vara på nationell
eller regional nivå, och även om det ska vara fråga om enskild eller
aggregerad analys. Det kan också finnas anledning att samordna med
pågående arbete inom Suicidanalysutredningen 11, vilket kan påverka
avgränsningar och omfattning.


24.3 Förslag om ett nationellt program
Socialstyrelsen tillstyrker i huvudsak följande förslag

• 24.3.1 Regeringen ska anta ett program för att minska antalet dödsfall till
  följd av läkemedels- och narkotikaförgiftningar och besluta ett konkret
  mål för den första femårsperioden
• 24.3.2 Insatser i ett nationellt program för att minska narkotika- och
  läkemedelsförgiftningar
• 24.3.3 Socialstyrelsen ska få i uppdrag att leda och följa upp programmet
  för att minska dödsfall till följd av narkotika- och läkemedelsförgiftningar

Socialstyrelsen tillstyrker förslaget att ett program ska antas, och delar
utredningens bedömning av vilka delområden programmet ska innehålla
(myndighetens ställningstaganden och kommentarer för de olika
delområdena framgår i andra avsnitt av remissyttrandet). Socialstyrelsen
ställer sig även positiv till förslaget att myndigheten ska leda genomförandet
och uppföljningen av programmet. Det kan ses som en naturlig del av
förslaget i kapitel 27 om att förändra myndighetens instruktion. Samtidigt
finns det i dagsläget ett betydande överlapp med Folkhälsomyndighetens
nuvarande uppdrag att stödja genomförandet av ANDTS-strategin, och de
båda myndigheternas olika roller inom området kan behöva tydliggöras.


25 Uppföljning av vård till personer
med skadligt bruk eller beroende
Socialstyrelsen avstyrker följande förslag

• 25.1.2 Förslag på modell för övergripande uppföljning
• 25.1.3 Socialstyrelsen ska få i uppdrag att utveckla övergripande
  indikatorer med fokus på hälsoutfall

11
     Översyn av vissa frågor inom det suicidpreventiva området. Dir. 2023:3




                                                   18
• 25.1.5 Socialstyrelsen ska få i uppdrag att ta fram ett mått för beroende av
  förskrivna läkemedel
• 25.2.1 Socialstyrelsen ska få i uppdrag att följa upp naloxonanvändningen

Socialstyrelsen avstryker ovanstående förslag främst utifrån argumentet att
den typen av utvecklingsarbete inte bäst bedrivs i form av särskilda
avgränsade regeringsuppdrag. Det kan istället utgöra en del av den
förändring av Socialstyrelsens instruktion som föreslås i utredningens
kapitel 27, vilket bland annat innebär att myndigheten ska följa, analysera
och rapportera om insatser och utfall i hälso- och sjukvård och socialtjänst
avseende skadligt bruk eller beroende, och/eller kopplas till uppföljning av
de olika kunskapsstöd som föreslås, för att ta ett helhetsgrepp om området.
Vad gäller förslag 25.1.5 anser myndigheten också att det är angeläget med
ett bredare angreppssätt, där måtten kan spegla såväl förskrivna som icke
förskriva läkemedel. Utvecklingen av indikatorer bygger också på
förvaltning och utveckling av myndighetens hälsodataregister, och möjligen
i en framtid även socialtjänstdataregister.


27 Robusta strukturer för kunskap,
forskning samt kunskapsbaserad
vård, stöd och skadereducering
Socialstyrelsen tillstyrker i huvudsak förslag

• 27.2.1 Socialstyrelsens ansvar för uppföljning, analys och kunskap om
  stöd, vård och skadereducering ska förtydligas

Socialstyrelsen delar utredningens bedömning att det är angeläget att bygga
långsiktig kompetens med systemperspektiv och få högre prioritet i frågorna
om vård, stöd och skadereducering vid skadligt bruk eller beroende, och att
uppdraget bör omfatta hela ANDTS-området (alkohol, narkotika, dopning,
tobak och spel om pengar).

Socialstyrelsen har positiva erfarenheter av det motsvarande uppdrag
myndigheten redan har inom det funktionshinderpolitiska området.
Myndighetens bild är att det uppdraget har gett en tyngd åt frågorna, bidragit
till en systematik i arbetet och inneburit en bra plattform för att kunna driva
utvecklingen och göra skillnad inom myndighetens verksamhetsområde.

Enligt utredningen handlar de nationella ANDTS-målen med anknytning till
Socialstyrelsens verksamhetsområde i dagsläget i huvudsak om mål 4, 5 och




                                      19
6 i ANDTS-strategin. Socialstyrelsen menar dock att även strategins mål 2 12
och 3 13 har en tydlig anknytning till myndighetens verksamhetsområde.

Vad gäller att myndigheten ska kunna stimulera, initiera och finansiera
forskning behöver hänsyn tas till betänkandet om Ny myndighetsstruktur för
finansiering av forskning och innovation (SOU 2023:59) och Statlig
forskningsfinansiering (SOU 2023:19). Där föreslås att myndigheter inte
längre ska utlysa medel i konkurrens, utan att det ska centraliseras till
myndigheten för strategisk forskning. Genom porföljgrupper kommer
forskningsområden gå att påverka, och Socialstyrelsen kan komma att ingå i
en sådan grupp.

Socialstyrelsen tillstyrker delvis förslag

• 27.4.4 Socialstyrelsen ska få i uppdrag att utreda behov av
  kunskapshöjande satsningar riktade till hälso- och sjukvård samt
  socialtjänst

Socialstyrelsen delar utredningens bedömning av behovet av ökad kunskap.
Myndigheten delar också utredningens bedömning att det är särskilt
angeläget att kunskapen inom hälso- och sjukvården är spridd,
evidensbaserad och aktuell med tanke på att hälso- och sjukvården, om
Samsjuklighetsutredningens förslag går igenom, får ett utökat ansvar för
både vård vid skadligt bruk eller beroende och den vård som i dag bedrivs
som LVM-vård. Socialstyrelsen delar också bedömningen att det behövs en
tätare samverkan mellan olika vårdnivåer inom hälso- och sjukvården, så att
patienter i större utsträckning ska kunna få kunskapsbaserad, jämlik och nära
vård. Givet att Samsjuklighetsutredningens förslag går igenom ser
myndigheten också ett behov av kompetensutveckling inom socialtjänsten
vad gäller regleringen av den psykiatriska tvångsvården, och hur
socialtjänsten kan arbeta med motiverande insatser till vård inom hälso- och
sjukvården.

Socialstyrelsen anser att ett uppdrag att utreda behov av kunskapshöjande
satsningar inte bara bör omfatta en kartläggning av befintliga utbildningar
utan även en kartläggning av upplevda kompetensbrister och utvecklings-
behov inom ANDTS-området, såväl inom olika delar av hälso- och
sjukvården som inom socialtjänsten. Det kan också behöva omfatta faktorer
på struktur- och systemnivå kopplat till möjligheterna till fortbildning.

Socialstyrelsen anser vidare att frågan om kunskapshöjande satsningar är
nära sammankopplad med eventuella förändringar i huvudmannaskap, och
med fördel bör ha en bredare ansats. Som konstateras i utredningen kommer
ett eventuellt genomförande av Samsjuklighetsutredningens förslag innebära

12
   Barn och unga ska skyddas mot skadliga effekter orsakade av alkohol, narkotika, dopning, tobaks-
och nikotinprodukter och spel om pengar
13
   Antalet barn och unga som börjar använda narkotika, dopningsmedel, tobaks- och nikotinprodukter
eller debuterar tidigt med alkohol och spel om pengar ska minska




                                                 20
stora förändringar i det svenska vård- och stödlandskapet, bland annat med
organisatoriska förändringar och kompetensförflyttning från socialtjänst till
sjukvård. Socialstyrelsen ser här ett behov av att ta ett helhetsgrepp som
omfattar kunskapsbehov inom både primärvård (inklusive mödra- och
barnhälsovård, ungdomsmottagningar, elevhälsa, första linjen), specialiserad
vård, socialtjänst och integrerade verksamheter.




Beslut om detta yttrande har fattats av ställföreträdande generaldirektören
Urban Lindberg. I den slutliga handläggningen har avdelningscheferna
Mona Heurgren, Pär Ödman, Sabina Wikgren Orstam, Natalia Borg och
Mattias Fredricson och enhetscheferna Lena Lennerbrant och Stina
Hovmöller deltagit. Utredaren Maria Branting har varit föredragande.



SOCIALSTYRELSEN



Urban Lindberg

                                           Maria Branting




                                     21
