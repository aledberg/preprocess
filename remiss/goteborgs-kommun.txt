Kommunstyrelsen




Datum 2024-04-24
Ärendenummer SLK-2024-00110

                                                           Socialdepartementet
                                                           s.remissvar@regeringskansliet.se
                                                           s.hc@regeringskansliet.se

                                                           Diarienummer S2024/00085



             Göteborgs Stads yttrande över remiss –
             Vi kan bättre! Kunskapsbaserad
             narkotikapolitik med liv och hälsa i
             fokus (SOU 2023:62)
             Utredningen lämnar, i förhållande till kommunens verksamhet få skarpa
             förslag. Det är positivt att förslagen som lämnas i många fall främst är ett
             stöd för berörda aktörer och inte handlar om ökad statlig regelstyrning.
             Kommunerna och regionerna uppmanas av utredningen till vissa
             prioriteringar inom vården för personer med skadligt bruk eller beroende
             vilka inte kräver ny lagstiftning eller nya uppdrag. Göteborgs Stad delar
             dessa bedömningar och kan konstatera att stadens verksamheter bedriver
             arbete i riktning mot en kunskapsbaserad vård och behandling för
             målgruppen. Utvecklingsarbetet behöver fortgå och kan aldrig anses bli
             ”färdigt” och utredningens bedömningar kan utgöra en grund för det fortsatta
             arbetet.

             Göteborgs Stad ställer sig i positivt till de förslag som berör kommunens
             ansvar för målgruppen och anser att dessa förslag bör tillstyrkas. Göteborgs
             Stad lämnar dock vissa synpunkter på ett antal av förslagen vilka bör
             omhändertas i den vidare beredningen av utredningens förslag och
             bedömningar.

             Ett särskilt program för att förebygga narkotikaanvändning hos
             barn och unga
             Utredningen föreslår att ett särskilt program för att förebygga
             narkotikaanvändning hos barn och unga skapas. Programmet föreslås gälla
             under en femårsperiod, och riktar sig mot förebyggande insatser för barn och
             ungdomar mellan 0–25 år. Göteborgs Stad välkomnar förslaget men menar
             att programmets giltighetstid kan behöva vara längre än den föreslagna
             femårsperioden. Det förebyggande arbetet kräver uthållighet och
             långsiktighet och fem år måste ses som en minimiperiod för att
             implementera ett program.



Kommunstyrelsen                                                                               1 (7)
Gustaf Adolfs Torg 1                 stadsledningskontoret@stadshuset.goteborg.se
404 82 Göteborg                      031-365 00 00 (kontaktcenter)
                                                                                goteborg.se
             Göteborgs Stad vill också framhålla att kommunerna kan komma att få
             kostnader utifrån det nya programmet för att förebygga barns och ungas
             narkotikaanvändning som föreslås. Beroende på programmets innehåll kan
             det uppstå kostnader för nya åtaganden.

             Dessa kostnader måste i så fall täckas fullt ut för att möjliggöra för
             kommunerna att ta ett ökat ansvar för dessa frågor. Motsvarande förhållande
             gäller även för det nationella programmet för att minska dödsfall till följd av
             narkotika- och läkemedelsförgiftningar.

             Hantering av naloxon och andra opioidantagonister utanför
             hälso- och sjukvården
             Utredningen föreslår att hanteringen av läkemedel som verkar som
             opioidantagonister utanför hälso- och sjukvården ska regleras i en särskild
             lag. Göteborgs Stad ställer sig positiv till den föreslagna lagstiftningen.
             Genom att möjliggöra för kommunal verksamhet att tillhandahålla och ge
             naloxon ökar möjligheten att rädda liv. Göteborg Stad anser dock att
             bestämmelsen om att det endast bör vara en hanteringsansvarig per
             verksamhet leder till en viss sårbarhet. I större verksamheter skulle antalet
             hanteringsansvariga i stället kunna baseras på verksamhetens storlek.
             Dessutom behövs ett förtydligande om hur personal ska agera om en person
             uttryckt att den inte vill ha en livräddande åtgärd likt naloxon vid en
             eventuell överdos.

             Göteborgs Stad vill i sammanhanget också påtala att det förhållande att
             Läkemedelsverket under remisstiden meddelat att de godkänt receptfrihet för
             opioidantagonisten naloxon behöver värderas i förhållande till utredningens
             förslag inom området. Det framstår i nuläget oklart hur Läkemedelsverkets
             beslut påverkar behovet och utformningen av den föreslagna lagen. Frågan
             behöver omhändertas i den vidare beredningen av förslaget.

             Socialstyrelsen kartläggning av boendeformer för personer med
             skadligt bruk och beroende
             Utredningen föreslår att Socialstyrelsen ska ges i uppdrag att kartlägga olika
             typer av boendeformer utifrån olika lagstiftningar (exempelvis
             socialtjänstlagen (2001:453), SoL, och lagen (1993:387) om stöd och service
             till vissa funktionshindrade, LSS) för personer med skadligt bruk eller
             beroende. Uppdraget innebär också att utreda behovet av vägledning inom
             området för att skapa mer enhetlig tillämpning av regelverket i Sverige. I
             arbetet ska särskilt beaktas hur boende för personer med samtidigt skadligt
             bruk eller beroende och våldsutsatthet kan säkerställas.

             Göteborgs Stad ställer sig positiv till förslaget. Personer med ett skadligt
             bruk eller beroende av narkotika som samtidigt är i behov av insatser enligt
             LSS riskerar att bli utan insats på grund av att deras behov av vård och stöd
             kan vara svåra att tillgodose inom SoL respektive LSS. Vissa personer inom
             målgruppen för LSS löper utifrån sin funktionsnedsättning ökad risk för

Kommunstyrelsen                                                                                      2 (7)
Gustaf Adolfs Torg 1                  stadsledningskontoret@stadshuset.goteborg.se
404 82 Göteborg                       031-365 00 00 (kontaktcenter)                            goteborg.se
             skadligt bruk och beroende och riskerar utifrån ett samsjuklighetsperspektiv
             att hamna mellan olika boendealternativs kompetensområden. Att tydliggöra
             myndigheters arbetssätt och ansvarsfördelning runt målgruppen skulle utöver
             minskat lidande för individen också kunna minska hemlösheten för
             målgruppen.

             Vård, stöd och andra insatser för personer som begått brott eller
             vårdas utan samtycke
             Utredningen gör bedömningen att regioner och kommuner bör ha rutiner för
             att ta emot och bedöma vårdförfrågningar från Kriminalvården och
             Åklagarmyndigheten när en sådan bedömning behövs i beslut om
             åtalsunderlåtelse och för påföljd med vårdinslag. Det händer att
             myndigheterna hör av sig med en förfrågan med alltför kort tidsfrist vilket
             kan leda till att socialnämnden inte lämnar något underlag med hänvisning
             till att det inte finns en rimlig utredningstid. Göteborgs Stad menar att det av
             lagstiftningen bör framgå tidsfrister för begäran samt innehållet för
             socialnämndens underlag.

             Ett sådant förtydligande skulle kunna bidra till att fler personer skulle
             beredas möjligheten till kontraktsvård.

             Information till personer med skadligt bruk eller beroende av
             narkotika
             Folkhälsomyndigheten föreslås få i uppdrag att tillsammans med
             civilsamhället och målgruppen ta fram information och sprida upplysningar
             om olika substanser och värderingsfri information om risker till personer
             som använder narkotika. Göteborgs Stad ställer sig positiv till förslaget och
             menar att det dessutom finns behov av en nationell digital portal för unga där
             man kan hitta information och svar på frågor om droger och dess
             skadeverkningar, ställa personliga frågor men också hitta till rätt vårdinstans.
             Ungdomsmottagningarna portal, UMO.se skulle kunna fungera som exempel
             eller ingång för en sådan information.

             Unga ska vid särskilda skäl kunna delta i sprututbytesverksamhet
             Utredningen föreslår att lag (2006:323) om utbyte av sprutor och kanyler ska
             ändras så att syftet utvidgas till att även omfatta uppgiften att främja psykisk
             och fysisk hälsa samt att personer under 18 år ska kunna göra sprutbyten vid
             särskilda fall. Enligt utredningen är personalen skyldiga att anmäla till
             socialnämnden om personer under 18 år vill delta i
             sprututbytesverksamheten. Göteborgs Stad efterlyser dock ett mer fördjupat
             resonemang kring hur förslaget harmonierar med annan lagstiftning så som
             till exempel Lag (1990:52) med särskilda bestämmelser om vård av unga
             (LVU).




Kommunstyrelsen                                                                                       3 (7)
Gustaf Adolfs Torg 1                   stadsledningskontoret@stadshuset.goteborg.se
404 82 Göteborg                        031-365 00 00 (kontaktcenter)                            goteborg.se
             Översyn av narkotikastrafflagstiftningen
             Utredningen har haft i uppdrag att föreslå hur en fortsatt restriktiv
             narkotikapolitik kan kombineras med ett effektivt narkotikaförebyggande
             arbete och en god missbruks- och beroendevård. Fokus har varit på åtgärder
             som kan minska skador av narkotika samt insatser för att ingen ska dö till
             följd av läkemedels- och narkotikaförgiftningar. För att utreda hur
             narkotikastrafflagen påverkar de medicinska och sociala skadeverkningarna
             och om vård- och omsorgsinsatser idag erbjuds i tillräcklig omfattning
             föreslår utredningen att regeringen bör initiera en översyn av lagen.

             Göteborgs Stad delar denna bedömning. Även Sveriges Kommuner och
             Regioner, SKR beskriver i sin Handlingsplan mot missbruk och beroende
             behovet av en översyn. Lagstiftningens nuvarande utformning skulle kunna
             framstå som utpekande och stigmatiserande samt inverka negativt på den
             enskildes motivation och ansträngningar att söka vård för sitt beroende.
             Konsekvenserna av de 30 år gamla bestämmelserna har inte utvärderats i
             relation till sitt syfte.

             SKR framhåller i handlingsplanen bland annat att avsikten med en
             utvärdering inte är att förändra Sveriges restriktiva narkotikapolitik och
             utvärderingen ska inte heller motverka polisiära och rättsliga insatser mot
             kriminalitet och organiserad brottslighet. Avsikten är i stället att se om det
             finns skäl att ändra i lagstiftningen för att underlätta för personer med
             skadligt bruk och beroende att söka och få hjälp. Utvärderingen bör titta på
             vad som är hindrande för personer med missbruk att söka hjälp och bör
             innehålla en internationell utblick.

                                                   ----

             Vid behandling av ärendet i kommunstyrelsen förekom skiljaktiga meningar:

             Tjänstgörande ersättaren Marie Brynolfsson (V) yrkade att
             kommunstyrelsens yttrande skulle ha den lydelse som anges ovan samt
             avslag på tilläggsyrkande från M, D, KD och SD den 19 april 2024,
             se bilaga.

             Axel Josefson (M) yrkade att kommunstyrelsens yttrande skulle ha den
             lydelse som anges ovan med de tillägg som framgår av yrkande från
             M, D, KD och SD den 19 april 2024, se bilaga.

             Vid omröstning röstade Daniel Bernmar (V), Viktoria Tryggvadottir Rolka (S),
             Axel Darvik (L), Marina Johansson (S), Karin Pleijel (MP), tjänstgörande
             ersättarna Johannes Hulter (S) och Marie Brynolfsson (V) samt ordföranden
             Jonas Attenius (S) för bifall till Marie Brynolfssons yrkande.

             Axel Josefson (M), Hampus Magnusson (M), Martin Wannholt (D),
             Jörgen Fogelklou (SD) och Elisabet Lann (KD) röstade för bifall till
             Axel Josefsons yrkande.


Kommunstyrelsen                                                                                     4 (7)
Gustaf Adolfs Torg 1                  stadsledningskontoret@stadshuset.goteborg.se
404 82 Göteborg                       031-365 00 00 (kontaktcenter)                           goteborg.se
             Kommunstyrelsen beslutade med åtta röster mot fem att bifalla
             Marie Brynolfssons yrkande.

             Axel Josefson (M), Hampus Magnusson (M), Martin Wannholt (D),
             Jörgen Fogelklou (SD) och Elisabet Lann (KD) reserverade sig mot beslutet.




             Göteborg den 24 april 2024
             GÖTEBORGS KOMMUNSTYRELSE




             Jonas Attenius
                                                                       Mathias Sköld




Kommunstyrelsen                                                                                 5 (7)
Gustaf Adolfs Torg 1                stadsledningskontoret@stadshuset.goteborg.se
404 82 Göteborg                     031-365 00 00 (kontaktcenter)                         goteborg.se
                                                                                     Bilaga
                                                    Tilläggsyrkande (M), (D), (KD) och (SD)
                                                               Kommunstyrelsen 2024-04-24
                                                                                 Ärende 15




             Tilläggsyrkande angående Remiss från
             Socialdepartementet – Vi kan bättre!
             Kunskapsbaserad narkotikapolitik med
             liv och hälsa i fokus (SOU 2023:62)
             Förslag till beslut
             I kommunstyrelsen:

                  1. Göteborgs Stads yttrande över remissen Vi kan bättre!
                     Kunskapsbaserad narkotikapolitik med liv och hälsa i fokus (SOU
                     2023:62) kompletteras med nedanstående skrivningar i brödtexten i
                     bilaga 3 till stadsledningskontorets tjänsteutlåtande och översänds
                     till Socialdepartementet.

             Yrkandet
             I utredningen uppmanas regeringen överväga att föreslå riksdagen att ändra
             målet för narkotikapolitiken som helhet från ”ett samhälle fritt från
             narkotika” till ”ett samhälle med minskade skador av narkotika”. Göteborgs
             Stad är tveksamma till att släppa målet om ett narkotikafritt samhälle för att
             enbart fokusera på skademinimering. För att få med båda perspektiven är en
             möjlig väg framåt att formulera ett mål som både bemöter skademinimering
             och en vision om att samhället ska vara fritt från narkotika, som exempelvis:
             ”Att minska skadorna av och tillgång till narkotika, med den långsiktiga
             visionen att samhället ska vara fritt från narkotika.”

             I utredningen uppmanas regeringen ändra lagstiftningen så att det inte längre
             ska vara förbjudet att sälja sprutor och kanyler på apotek samt ta bort kravet
             på att återlämna sprutor och kanyler. Utredningen föreslår att Lag
             (2006:323) om utbyte av sprutor och kanyler ska ändras där krav på
             återlämning av sprutor och kanyler tas bort och ersätts med skrivningar om
             att verksamheten ska främja återlämning av sprutor och kanyler. Nuvarande
             lagstiftning främjar kontaktytor mellan sjukvården och personer som är fast i
             missbruk. Den föreslagna förändringen riskerar leda till att kontaktytan
             försvinner som är viktig för att motivera personer i missbruk till behandling
             och andra insatser. Göteborgs Stad avstyrker förslaget om att ändra
             lagstiftningen.



Kommunstyrelsen                                                                                     6 (7)
Gustaf Adolfs Torg 1                  stadsledningskontoret@stadshuset.goteborg.se
404 82 Göteborg                       031-365 00 00 (kontaktcenter)                           goteborg.se
             I utredning uppmanas regeringen att inkludera frågan om brukarrum och
             drug checking inom ramen för en eventuell översyn av narkotikastrafflagen.
             Göteborgs Stad avstyrker förslaget.




Kommunstyrelsen                                                                                 7 (7)
Gustaf Adolfs Torg 1                 stadsledningskontoret@stadshuset.goteborg.se
404 82 Göteborg                      031-365 00 00 (kontaktcenter)                        goteborg.se
