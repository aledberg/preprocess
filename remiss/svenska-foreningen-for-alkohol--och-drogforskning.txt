REMISSVAR
2024-04-19
                                                                   Svenska föreningen för alkohol- och
                                                                   drogforskning
                                                                   Helena Hansson
                                                                   Helena.hansson@med.lu.se




Remissvar: Vi kan bättre! Kunskapsbaserad narkotikapolitik med liv och hälsa i fokus –
SOU2023:62




Kort om SAD

Svenska föreningen för alkohol- och drogforskning (SAD) bildades 1981 och är idag Sveriges största
förening inom området alkohol och droger med ca 250 forskningsaktiva medlemmar inom olika
dicipliner som psykiatri, sociologi, psykologi, socialt arbete, genetik och farmakologi. SAD är även till
för personer som är aktiva informatörer i alkohol- och drogfrågor eller som av annan särskild
anledning har professionellt intresse av att följa utvecklingen inom området. Området
beroendeforskning har ökat i Sverige genom åren, med allt fler registrerade doktorander vid de
svenska universiteten. Detta har också resulterat i en ökning av antalet medlemmar i föreningen
vilket vi är glada över.


Föreningens huvudsyfte är att främja forskning om alkohol och andra droger i Sverige genom:

* att verka för en vetenskaplig syn på alkohol- och narkotikabrukets konsekvenser för individ och
samhälle

* att förmedla kontakter och information mellan forskare

* att verka för en samordning och kontinuitet i forskningen samt tillvarata och bevaka
forskningsintressen

* att stimulera till tvärvetenskaplig forskning

* att stimulera nyrekrytering av forskare till forskningsområdet
* att verka för att forskningsresultat blir kända som underlag för diskussioner och beslut som rör
forskning, information samt förebyggande och behandlande åtgärder

* SAD vill också bidra till fortlöpande förnyelse och vidareutveckling genom att uppmärksamma och
intressera unga forskare att ge sig in på detta område




Sammanfattning och övergripande kommentarer


Svenska Föreningen för Alkohol- och Drogforskning (SAD) välkomnar utredningens förslag och ser
dem som ett komplement till Samsjuklighetsutredningens viktiga förslag om förnyelse av
beroendevården. Från föreningens sida hade vi önskat att även frågor kring strafflagstiftningen på
området hade inkluderats i direktiven. Även om detta inte har beaktats i utredningen anser vi att
det nu framlagda förslaget är positivt och vi hoppas och tror att det kommer att leda till en
tydligare inriktning inom den svenska narkotikapolitiken för att minska skador och dödsfall
relaterade till narkotika i framtiden.

Vi har i detta remissvar valt att specifikt kommentera endast kapitel 27 ”Robusta strukturer för
kunskap, forskning samt kunskapsbaserad vård, stöd och skadereducering”, eftersom detta
kapitel berör frågor som rör föreningens syfte och primära verksamhetsområde. Svaret berör
därmed utredningens förslag i förhållande till hela ANTDS-området.


SAD tillstyrker utredningens förslag om att tydliggöra Socialstyrelsens sektorsansvar för
genomförande av de nationella ANDTS-målen samt att initiera och stödja forskning inom området.
Det är av yttersta vikt att det finns en samordnad och helhetsinriktad ansats för att hantera
problematiken kring alkohol, narkotika, dopning, tobak och spel om pengar. Att Socialstyrelsen ges
detta utökade ansvar kommer att underlätta för en effektivare och mer samordnad insats från
myndighetens sida. Därtill är det positivt att regeringen ser behovet av att fortsätta finansiera
forskning inom ANDTS-området, vilket är avgörande för att kunna vidareutveckla metoder för
förebyggande och behandlande insatser.

Vi instämmer även i förslaget att regeringen bör ge tydliga förväntningar och medel för att
förbättra vården och insatserna inom psykisk hälsa och suicidprevention. Det är av största vikt att
huvudmännen inom vården får konkreta direktiv och resurser för att kunna möta behoven hos
personer med skadligt bruk eller beroende samt inom områden som kan minska dödligheten till
följd av läkemedels- och narkotikaförgiftningar.

Vi ser även positivt på förslaget att dialog ska föras med relevanta myndigheter för att initiera och
finansiera forskning som rör prevention, vård, stöd och skadereduktion inom ANDTS-området. Ett
sådant samarbete är nödvändigt för att säkerställa att forskningen är relevant och att resultaten
kan implementeras på ett effektivt sätt i praktiken.

När det kommer till forskningsfinansiering ser vi ett behov av att öka anslagen inom ANDTS-
området för att kunna täcka behoven och möjliggöra långsiktig kompetensförsörjning. Det är även
viktigt att säkerställa att forskningen är multidisciplinär och att olika yrkesgrupper, inklusive polis
och andra professioner som kommer i kontakt med personer med skadligt bruk eller beroende,
involveras och får tillgång till relevant kunskap. I enlighet med detta tillstyrker vi även förslaget om
att ge Forte i uppdrag att utreda förutsättningarna för att inrätta en nationell tvärvetenskaplig
(flervetenskaplig) forskarskola med fokus på prevention, beroendevård och skadereducering

Avslutningsvis tillstyrker vi förslaget att utreda förutsättningar för långsiktig kompetensförsörjning
inom området och att ta fram en nationell strategi. Det är av största vikt att säkerställa att personal
inom olika delar av hälso- och sjukvården samt socialtjänsten har tillräcklig kompetens och att det
finns en långsiktig plan för att möta behoven hos personer med skadligt bruk eller beroende. SAD
vill i det sammanhanget påpeka att många som forskar inom området alkohol och narkotika också
är verksamma som lärare på universitet/högskolor där kunskap om beroendeproblem är centrala,
däribland professions- och yrkesutbildningar till yrken som läkare, sjuksköterska, apotekare,
receptarier, psykolog, socionom och polis.

Sammanfattningsvis ser vi positivt på regeringens utredningens förslag om att stärka insatserna
inom ANDTS-området och att öka forskningsfinansieringen. Vi ser fram emot att se konkreta
åtgärder och förbättringar inom området baserat på de presenterade förslagen.



För Svenska föreningen för Alkohol- och Drogforskning (SAD)




Helena Hansson
Ordförande
20240419
