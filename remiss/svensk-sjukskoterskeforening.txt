Till
Socialdepartementet
diarienummer S2024/00085


                                        Svensk sjuksköterskeförening Dnr 12/03/24

Svensk sjuksköterskeförening är sjuksköterskornas professionsförening. Vi är en ideell förening
som företräder professionens kunskapsområde omvårdnad. I över hundra år har vi tagit ansvar
för och engagerat oss i omvårdnad – i forskning, etik, utbildning och kvalitet – för patientens,
vårdens och hela samhällets bästa.

Remissvar – SOU 2023:62, Narkotikautredningen- Vi kan bättre!
Kunskapsbaserad narkotikapolitik med liv och hälsa i fokus.

Svensk sjuksköterskeförening tillsammans med sektionerna Psykiatriska
Riksföreningen för sjuksköterskor och Riksföreningen för skolsköterskor.
(hädanefter gemensamt benämnt Svensk sjuksköterskeförening) tackar för
möjligheten att lämna synpunkter.

Svensk sjuksköterskeförening har tagit del av utredningen och instämmer till stora
delar med problembeskrivningen och rekommenderade insatser. Utredningen har
haft en fin och lovvärd ansats med kunskap och evidens som ledord och fokuserar på
viktiga områden som förebyggande åtgärder, skadereducering och sänkta trösklar
utan att moralisera. Utredningens förslag i sin helhet är relevanta och som
föreningen anser kommer att kunna påverka vård och hälsa positivt för
patientgruppen samt minska dödligheten.

Svensk sjuksköterskeförening har följande synpunkter på utredningen.
Föreningen ställer sig frågande till att utredningen föreslår kostnadsfrihet endast för
LARO-patienter, på detta sätt utesluts övriga patienter inom beroendevården. De är
också i behov av kostnadsfrihet av vårdavgifter. Kommer man så långt som till
specialiserad beroendevård så finns det ofta inga ekonomiska resurser. Varför inte
föreslå kostnadsfrihet för samtliga patienten inom specialistvård vid
beroendeproblematik?

Föreningen noterar att utredningen beskriver flera åtgärder för LARO-patienter,
trots att den vanligaste beroendediagnosen idag innebär beroende av flera olika
substanser. Utredningen saknar därför helt åtgärder som riktar sig till den mest
utsatta gruppen. Det saknas i nuläget effektiv behandling för dessa personer, detta
borde beskrivas och det bör läggas fokus på att utveckla dessa behandlingsmetoder.

Föreningen anser att de tre kriterierna; ett icke-stigmatiserat bemötande, en god
tillgänglighet och få krav på motprestation, inte endast ska gälla för lågtröskelvård
utan för samtliga patienter i beroendevården.
Svensk sjuksköterskeförening är kritiska till att utredningen inte nämner behovet av
god omvårdnad. Det finns beskrivningar om att förbättra vård och hälsa, eftersom
omvårdnad är sjuksköterskans expertområde är det önskvärt att detta skrivs fram i
utredningen. Det handlar exempelvis om att se personen och helheten, inte bara
sjukdomen hos patienten.

Föreningen anser att det är viktigt att tydliggöra texten som handlar om
delaktighet, både avseende betydelsen av det samt hur det ska göras. Vi föreslår att
insatsen ”Delat beslutsfattande” rekommenderas när det är aktuellt att fatta beslut
tillsammans med brukare. Dvs. te.x. i situationer när handläggare från kommun
och brukare skall fatta beslut, eller när läkare och brukare skall fatta beslut
tillsammans. Det kan tyckas som att det kunde räcka med att det i förslagen
beskrivs att brukarna skall vara delaktiga i sin vård, men genom att rekommendera
en metod för att fatta beslut så säkras denna process upp ytterligare.

Föreningen är kritiska till att det i nuläget endast är förekomsten av vårdplaner som
nämns i utredningen, vilken varierade mellan 19-99 procent i olika regioner och
verksamheter. Diskussion om innehållet i vårdplanen saknas. Det är viktigt att
betänka att en standardvårdplan i sig inte behöver innebära att patienten får bättre
vård.

Föreningen är positiva till förslaget om att hälso- och sjukvården behöver utöka sina
insatser för att förbättra den somatiska hälsan för personer med skadligt bruk eller
beroende. Då bör det också finnas sådana resurser inom den psykiatriska vården,
som till exempel en EKG-apparat på varje beroendeavdelning och övrig viktig
utrustning.

Föreningen är positiva till förslaget att det ska inrättas en särskild
beroendekompetens för specialistsjuksköterskor inom psykiatrisk vård. Det bör då
även föras statistik kring hur många specialistsjuksköterskor inom psykiatrisk vård
det finns i Sverige. Som det nämns i utredningen saknas denna statistik i nuläget.

Föreningen stödjer förslaget till lag för att hantera läkemedel som verkar som
opioidantagonister utanför hälso- och sjukvården men vill betona att utbildning för
att rekvirera, förvara, administrera och överlämna läkemedlet är centralt för att
detta ska kunna fungera i praktiken.

Föreningen önskar ett förtydligande avseende förslaget till lag om hantering av
opioidantagonister utanför hälso- och sjukvården. Enligt texten avses enskilda
verksamheter som bedriver socialtjänst, är verksamheter som bedriver verksamhet
enligt 7 kap. 1 § socialtjänsten (2001:453), SoL eller enligt 23 § lagen (1993:387)
om stöd och service till vissa funktionshindrade, LSS. Är HVB-hem inräknade här?
Dvs. de som drivs av privata aktörer och som har tillstånd från IVO att bedriva t.ex.
behandling för beroende.
Föreningen instämmer i att skolan kan uppmärksamma tecken på psykisk ohälsa,
skolfrånvaro eller på användning av narkotika, och har en viktig roll genom tidiga
förebyggande insatser. För att det ska kunna ske behöver skolpersonalen ha
tillräcklig kunskap inom området. Vi ser positivt på att regeringen verkar för att
stärka det arbetet samt att man vill få ett tätare samarbete mellan hälso-och
sjukvård, skola och socialtjänst för att unga ska få ett snabbare stöd.

Vi instämmer också i att elevhälsan möter många ungdomar och därigenom kan få
kännedom om narkotikaanvändning, skadligt bruk eller beroende hos ungdomar,
och att det behövs både kompetens och samverkan mellan verksamheter för att lotsa
ungdomar vidare till adekvata vård- och stödinsatser vid behov och undvika glapp
mellan nivåerna.

Föreningen delar utredningens bedömning om vikten av målgruppsanpassat stöd till
föräldrar som har barn med ökad risk för skadligt bruk eller beroende. Även att
information ges till alla föräldrar om hur de kan kommunicera om narkotika med
sina barn, samt att föräldrar till barn och unga med neuropsykiatriska
funktionsnedsättningar kan behöva mer information om den eventuellt ökade
sårbarheten för skadligt bruk eller beroende.

Föreningen ställer sig positiv till att Skolverket i samverkan med
Folkhälsomyndigheten tar fram en vägledning för huvudmännen att upprätta en
policy med handlingsplan för skolans narkotikaförebyggande arbete och rutiner som
ska vidtas när en elev använder narkotika. Vi är också positiva till att varje skola
behöver utforma sitt förebyggande arbete utifrån den lokala kontextens
förutsättningar och behov utifrån evidensbaserad kunskap. Även att höja kunskapen
hos skolsköterskor och kuratorer om narkotikaanvändning.

Föreningen instämmer gällande vikten av att samhället arbetar förebyggande för att
färre barn ska utsättas för riskfaktorer genom att lyfta socioekonomiskt utsatta
områden och att satsa på skolan så att fler barn klarar utbildningsmålen. Det kräver
i sin tur att skolan och andra aktörer får de förutsättningar som krävs.

Föreningen håller med om att det är viktigt att stärka tillgången till aktuell och
vetenskaplig kunskap till yrkesgrupper som möter barn och unga för att kunna
kommunicera om narkotika på ett både trovärdigt och faktabaserat sätt.

Föreningen instämmer i att elevhälsan kan arbeta både hälsofrämjande och för att
tidigt uppmärksamma narkotikaanvändning, och att skolsköterska och kurator är
viktiga personer när det handlar om att ge stöd och råd. För att detta ska vara
möjligt, och likvärdigt för alla elever, är det av största vikt att tilldela elevhälsan de
resurser som behövs för att nå upp till detta. Vi delar också utredningens bedömning
att det krävs mer kunskap hos personal inom elevhälsan för att främja tidig
upptäckt. Samt att information och vägledning om narkotikaanvändning riktad till
hälso-och sjukvård bör integreras i fler kunskapsstöd för elevhälsan.
Föreningen delar utredningens bedömning om att det är av stor vikt i att förebygga
barn och ungas narkotikaanvändning är att tidigt förebygga och behandla psykisk
ohälsa. Även att tillgången till barn - och ungdomspsykiatri (BUP) behöver
förbättras så att fler barn och unga kan få hjälp med sitt psykiska mående.

Föreningen stödjer utredningens förslag till metod och pilotutveckling inom
området skadereduktion och lågtröskelperspektiv (21.4.2) men vill utifrån de
erfarenheter Svensk sjuksköterskeförening har av att i 12 år fått del statsbidrag
genom satsningen hälsofrämjande levnadsvanor uppmana till att projektmedlen
avsetts under längre tid än ett år. Gärna tre års projekt som ger en mycket bättre
möjlighet att genomföra projekt som verkligen kan göra skillnad. Dagens projekt är
ettåriga, i praktiken ska de genomföras under hösten och avrapporteras sista
december.

Svensk sjuksköterskeförening anser att det hade varit värdefullt att få veta vilka
yrkeskategorier som medverkade på workshops som genomfördes inför
utredningen. Fanns det specialistsjuksköterskor inriktning psykiatrisk vård och
skolsköterskor med?




Stockholm 2024-04-22



Oili Dahl                                 Inger Torpenberg

Ordförande                                Sakkunnig
Svensk sjuksköterskeförening              Svensk sjuksköterskeförening


Hanna Tuvesson, Marie von Garaguly, Maria Bendtsen Kronkvist

Psykiatriska Riksföreningen för Psykiatrisk vård



Mia Göransdotter Hammar, Åsa Råhlén, Ulrika Brännström

Riksföreningen för skolsköterskor
