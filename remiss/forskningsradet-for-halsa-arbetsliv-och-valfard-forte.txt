                 2024-04-22


                 DNR 2024-00139


                 Socialdepartementet




                 Remissvar över betänkandet
                 Narkotikautredningen - Vi kan bättre!
                 Kunskapsbaserad narkotikapolitik med liv och
                 hälsa i fokus (SOU 2023:62)
                 Forskningsrådet för hälsa, arbetsliv och välfärd, Forte, har av regeringen anmodats yttra
                 sig över betänkandet Vi kan bättre! Kunskapsbaserad narkotikapolitik med liv och hälsa
                 i fokus (SOU 2023:62).

                 Betänkandet innehåller föreslag om hur en fortsatt restriktiv narkotikapolitik kan
                 kombineras med ett effektivt narkotikaförebyggande arbete, en god missbruks- och
                 beroendevård som innehåller insatser för skademinimering samt insatser för att ingen
                 ska dö till följd av läkemedels- och narkotikaförgiftningar. Forte anser att det generellt är
                 en gedigen och väl genomförd utredning. Remissyttrandet avser dock de förslag som
                 berör Fortes verksamhet och inte utredningen i sin helhet.

                 Utredningen lämnar tre förslag som har direkt beröring på Fortes verksamhet. Forte ser i
                 stora drag positivt på dessa tre förslag:

                          27.3.1 Ett nationellt forskningscentrum för skadligt bruk eller beroende
                          ska inrättas

                          Förslag: Regeringen ska uppdra åt Forte att i dialog med andra relevanta
                          myndigheter utreda hur ett nationellt forskningscentrum, som en brygga mellan
                          akademisk forskning och praktik, kan inrättas för prevention, vård, stöd och
                          skadereducering inom ANDTS-området. (s. 831)

                          27.3.2 Forskningsutlysningar inom ANDTS-området ska fortsätta, med
                          ytterligare fokus på narkotika, och anslagsnivån ska höjas

                          Förslag: Regeringen ska ge Forte i uppdrag att utreda och föreslå en rimlig nivå på
                          statlig forskningsfinansiering inom ANDTS-området för att gradvis närma sig en
                          nivå för ändamålet i paritet med jämförbara OECD30-länder. (s. 834)

                          27.3.3 Forte ska få i uppdrag att utreda behovet av en tvärvetenskaplig
                          forskarskola

                          Förslag: Regeringen ska ge Forte i uppdrag att utreda förutsättningar för att inrätta
                          en tvärvetenskaplig nationell forskarskola. En forskarskola för tvärvetenskaplig
                          kunskapsutveckling inom prevention, beroendevård och skadereducering skulle
                          behöva drivas av flera lärosäten i samverkan och skulle erbjuda både
                          doktorandutbildning och efterföljande utbildning. (s. 837)

                 I Fortes uppdrag ingår bland annat att utreda vilka forskningsbehov som är angelägna
                 inom myndighetens verksamhetsområde, redovisa resultaten av dessa utredningar samt
                 ta initiativ till och främja den forskning som behövs för att tillgodose sådana behov. Av




Forte Forskningsrådet för hälsa, arbetsliv och välfärd
Postadress Box 38084, 100 64 Stockholm Besöksadress Ringvägen 100 Tel 08–775 40 70 E-post forte@forte.se Org.nr 202100–5240 www.forte.se   1 (3)
Fortes instruktion framgår särskilt att myndigheten ska samordna forskning om
socialvetenskaplig alkohol- och narkotikaforskning. Förslagen ligger på så vis i linje med
Fortes ansvarsområden och uppdrag.

Forte ser i stora drag positivt på de tre utredningsförslagen ovan men vill understryka
vikten av att uppdragen, om de ges till Forte, blir brett formulerade och åtföljs av särskild
finansiering.

Gällande det föreslagna uppdraget om att utreda hur ett nationellt forskningscentrum
(27.3.1) kan inrättas anser Forte att det är av vikt att det i så fall bör ingå att även utreda
om ett forskningscentrum är det mest ändamålsenliga alternativet och huruvida ett
sådant skulle generera ett mervärde utöver forskning, såsom nyttiggörande av forskning
eller dyl.

Gällande det föreslagna uppdraget om att utreda och föreslå en rimlig nivå på statlig
forskningsfinansiering inom ANDTS-området (27.3.2) bör det ingå att även utreda vad
som kan utgöra en rimlig nivå och vilka jämförelsepunkter som är lämpliga.

Gällande det föreslagna uppdraget om att utreda behovet av en tvärvetenskaplig
forskarskola (27.3.3) ser Forte utmaningar i att upprätta fullskaliga forskarskolor. Till
exempel är begreppet forskarskola inte entydigt och de organisatoriska förutsättningarna
för att driva sådana är inte helt okomplicerade att åstadkomma. Uppdraget behöver
därför inkludera möjligheten att utreda olika alternativa lösningar.

Utredningen lämnar också förslag med direkt beröring på Socialstyrelsens verksamhet
och delvis beröring på Fortes:

    27.2.1 Socialstyrelsens ansvar för uppföljning, analys och kunskap
    om stöd, vård och skadereducering ska förtydligas
    Förslag: Regeringen ska komplettera 2 § i förordningen (2015:284) med instruktion
    för Socialstyrelsen med följande:
    Socialstyrelsen har ett samlat ansvar, sektorsansvar, för genom-förande av de
    nationella ANDTS-målen (alkohol, narkotika, dopning, tobak och spel om pengar) om
    vård, stöd och skadereducering med anknytning till Socialstyrelsens
    verksamhetsområde.15 Socialstyrelsen ska inom ramen för detta ansvar följa,
    analysera och rapportera om insatser och utfall i hälso- och sjukvård och socialtjänst
    avseende skadligt bruk eller beroende. Vidare ska myndigheten vara stödjande och
    pådrivande i förhållande till berörda aktörer. Myndigheten kan också initiera
    forskning av relevans för att kunna utföra sitt uppdrag (s. 819).

Förslaget innebär att Socialstyrelsen bör kunna påtala forskningsbehov för
forskningsfinansiärer och själv initiera forskningsprojekt och forskarnätverk. För att
möjliggöra detta föreslår utredningen att Socialstyrelsens instruktion förändras så att det
blir möjligt för myndigheten att fördela medel till narkotikaspecifik forskning av
policyrelevans, som ett komplement till men inte i stället för annan
forskningsfinansiering. Vidare skriver utredningen att Socialstyrelsen med fördel skulle
kunna samverka med Forte när det gäller sådan forskningsfinansiering (s. 827–828).




                                                                                                  2 (3)
Forte ser i huvudsak positivt på förslaget (27.2.1) om att Socialstyrelsen ska kunna initiera
forskning, vilket förhoppningsvis stärker möjligheterna att finansiera samhällsrelevant
narkotikaforskning. För att Forte ska ställa sig helt bakom utredningens förslag (27.2.1)
bör sådan utlysning av forskning alltid ske i samverkan med Forte. Precis som
utredningen påpekar har Forte välutvecklade processer för att bedöma
forskningsansökningar samt fördela forskningsmedel, medan Socialstyrelsen har
kompetens om sakområdet och egen analyskapacitet. Därför vill Forte understryka vikten
av samverkan mellan Socialstyrelsen och Forte, inte minst för att främja forskning av god
vetenskaplig kvalitet och för att säkra en effektiv och rättssäker ansökningsprocess. Forte
har goda erfarenheter av samverkan med Försäkringskassan där en gemensam utlysning
genomfördes på området psykisk hälsa och där Forte ansvarade för utlysningens
beredningsprocess. Ytterligare en anledning till samarbete vore att kunna möjliggöra
ännu starkare kopplingar mellan forskningsprojekt och andra verksamhetsnära
aktiviteter som Forte i regel inte finansierar och därmed skapa större genomslag och
bättre förutsättningar för nyttiggörande av forskning.

I detta ärende har generaldirektör Jonas Björck fattat beslut efter föredragning av
forskningssekreterare Nadja Fagrell Trygg i samråd med huvudsekreterare Olle Lundberg
och avdelningschef Mats Nilsson.

Jonas Björck
Generaldirektör




                                                                                                3 (3)
